---
layout: post
comments: true
title: 19. பத்தொன்பதாம் நூற்றாண்டின் அரசியலும் தமிழகத்தின் சமூக நிலையும்
---

**அரசியல்**

பத்தொன்பதாம் நூற்றாண்டின் தொடக்கத்தில் ஆங்கிலேயரின்
ஆட்சியானது இமயம் முதல் குமரிவரையிலும், சட்லெஜ் முதல் பிரம்மபுத்திரா
வரையிலும் விரிவடைந்திருந்தது. வெல்லெஸ்லி பிரபுவின் காலத்தில் டில்லி,
அயோத்தி, மைசூர், ஐதராபாத்து, கருநாடகம், சூரத்து, தஞ்சாவூர் ஆகிய
பகுதிகள் யாவும் பிரிட்டிஷாரின் உடைமையாய்விட்டன. தஞ்சை மராத்திய
மன்னன் சரபோஜி, வெல்லெஸ்லி பிரபுவுடன் ஓர் உடன்படிக்கை
செய்துகொண்டு (1799) தான் வாழ்ந்துவந்த கோட்டை ஒன்றைத் தவிரத் தன்
தேசம் முழுவதையும் ஆங்கிலேயரிடம் ஒப்படைத்துவிட்டான்.
கிழக்கிந்தியக் கம்பெனியின் அரசாங்க நிருவாகத்தையும், அன்றன்றைய
நடைமுறைகளையும் கட்டுப்படுத்தி ஓர் ஒழுங்குமுறையில் அமைக்கும்
பொருட்டு பிரிட்டிஷ் பாராளுமன்றமானது 1773ஆம் ஆண்டிலும் 1781ஆம்
ஆண்டிலும் இந்திய அரசாங்கச் சீர்திருத்தச் சட்டங்கள் இயற்றியது.
அப்போது இந்தியாவில் வாரன் ஹேஸ்டிங்ஸ் கவர்னர் ஜெனரலாக இருந்தார்.
சென்னை அரசாங்கம் கவர்னர் ஒருவரின் தலைமையில் நிறுவப்பட்டது.
பென்டிங்க் பிரபு (Lord William Bentinck) 1803-07 ஆண்டுகளில்
சென்னையில் கவர்னராக இருந்தார். இவரே பல தொல்லைகட்குள்ளானார்.
பிரிட்டிஷ் சேனாதிபதியின் சில ஆணைகளை எதிர்த்து வேலூரில் ஒரு
கிளர்ச்சி எழுந்தது (1806).

**வேலூர்க் கலகம்**

திப்பு சுல்தானின் பிள்ளைகள் வேலூர்க்கோட்டையில் சிறை
வைக்கப்பட்டிருந்தனர். பத்தொன்பதாம் நூற்றாண்டின்
தொடக்கத்தில், சென்னைக் கவர்னராக இருந்த பென்டிங் பிரபுவின்
உடன்பாட்டைப் பெற்றுக்கொண்டு பிரிட்டிஷ் படைகளின் தலைமைச்
சேனாதிபதி சர் ஜான் கிரேடாக் (Sir John Cradock) என்பவர்
இராணுவத்தில் சிப்பாய்களின் நடைமுறைக்குச் சில ஒழுக்க விதிகளைப்
பிறப்பித்தார். சிப்பாய்கள் தம் தாடியைக் களைந்துவிட வேண்டுமென்றும்,
மீசையை ஒரு புதிய முறையில் முறுக்கிவிட்டுக்கொள்ள வேண்டும் என்றும்,
நெற்றியில் திருநீறு, நாமம், பொட்டு முதலியவற்றை அணியக்கூடாதென்றும்,
காதுகளில் கடுக்கன் போட்டுக்கொள்ளக் கூடாதென்றும்
வற்புறுத்தப்பட்டார்கள். அஃதுடன் ஐரோப்பியர் அணியும் தொப்பியைப்
போன்று வடிவமைக்கப்பட்ட தலைப்பாகை ஒன்று அணியவேண்டும் என்றும்
அவர்கள் ஆணையிடப் பட்டனர். தம்மை வலுக்கட்டாயமாகக்
கிறித்தவராக்குவதற்கு ஆங்கிலேயர் முனைந்திருந்தனர் என்று சிப்பாய்கள்
அஞ்சினர். எனவே, புதிய இராணுவ ஒழுங்கு முறைகளை அவர்கள்
மும்முரமாக எதிர்த்தார்கள். அவர்களுடைய எதிர்ப்பு ஒரு பெருங்
கிளர்ச்சியாக வளர்ந்துவிட்டது. திப்புவின் மக்கள் கோட்டைக்குள்ளிருந்து இக்
கிளர்ச்சியைத் தூண்டிவிட்டனர் என்று கிரேடாக் கருதினார். ஆனால், சர்
தாமஸ் மன்றோ அவருடைய கருத்தை ஏற்கவில்லை. புதிய தலைப்பாகையே
கிளர்ச்சிக்குக் காரணம் என்று அவர் நம்பினார். அவர் குடிமக்களின்
எண்ணங்களை ஆராய்ந்து கொள்ளும் வாய்ப்பைப் பெற்றிருந்தவர்.
சிப்பாய்கள் 1806ஆம் ஆண்டு திடீரென்று கிளர்ந்து எழுந்து நூறு
ஆங்கிலேயரைக் கொன்றுவிட்டனர். உடனே ஆர்க்காட்டிலிருந்து கர்னல்
கில்லஸ்பி (Col. Gillespie) என்பார் ஒரு படையுடன் வந்து கிளர்ச்சியை
ஒடுக்கினார். முந்நூறு சிப்பாய்கள் கொல்லப் பட்டனர். அஃதுடன் புதிய
ஒழுங்குமுறை விதிகள் ரத்து செய்யப்பட்டன. திப்புவின் மக்கள்
கல்கத்தாவுக்கு அனுப்பப்பட்டார்கள்.

வடஇந்தியாவில் 1857ஆம் ஆண்டு மூண்டெழுந்த முதல் இந்தியச்
சுதந்தரப் போராட்டத்தை வேலூர்க் கிளர்ச்சியின் விளைவு அல்லது
தொடர்ச்சி என்று கூறுவர். அக் கருத்துக்கு அடிப்படை ஏதும் இல்லை.
சிப்பாய்க் கலகம் என்று ஆங்கிலேயரால் பெயரிடப்பட்ட முதல் சுதந்தரப்
போராட்டம் மூள்வதற்கு முன்பு நாட்டில் பல வகையான அரசியல், சமய,
பொருளாதாரக் கொந்தளிப்புகள் காணப்பட்டன. அஃதுடன் அப்
போராட்டத்தில் பொதுமக்களும் இந்தியச் சிப்பாய்களுடன் கிளர்ச்சியில்
சேர்ந்துகொண்டனர். ஆனால், வேலூர்க் கிளர்ச்சியில் மக்கள் கலந்து
கொள்ளவில்லை.

கவர்னருக்கும் 1801-ல் நிறுவப்பட்ட உயர்நீதி மன்றத்து
(Supreme Court) நீதிபதி ஒருவருக்குமிடையே பூசல்கள் தோன்றின. அரசாங்கம் போலீசு
படை ஒன்றை நிறுவிற்று. உயர்நீதி மன்றத்து (Supreme Court) நீதிபதி சர்
ஹென்றி கிவில்லிம் (Sir Hery Gwillim)
என்பார் போலீசு படை என்பது கொடுங்கோன்மையை விளைப்பதாகும் என்று அதை எதிர்த்தார்.
அவருக்கும் தலைமை நீதிபதிக்கும் இதனால் மனக்கசப்பும் பூசலும்
விளைந்தன. ஆகவே, கிவில்லிம் பதவியினின்றும் விலக்கப்பட்டார்.
சென்னையில் நிறுத்தப்பட்ட வெள்ளையர் படையில் உயர் பதவிகளில்
இருந்த அலுவலர்கள் கலகம் உண்டு பண்ணினார்கள்.

தமக்குப் போதிய ஊதியமும், உரிமைகளும், கௌரவமும் அளிக்கப்படவில்லை
என்று அவர்கள் முறையிட்டுக் கொண்டனர்.
பென்டிங்க் பிரபுவும், தலைமைச் சேனாதிபதி சர் ஜான் கிரேடாக் (Sir
John Cradock) என்பாரும் பதவியை இழந்து தம் தாய்நாடு திரும்ப
வேண்டிய நிலை ஏற்பட்டது. பென்டிங்க் பிரபுவுக்குப் பிறகு சர் ஜார்ஜ்
பார்லோ (Sir George Barlow) என்பார் சென்னையில் கவர்னராக
நியமிக்கப்பட்டார் (1807-13). வெள்ளையர் கலகம் முதிர்ந்தது. அவர்களுடைய
கலகத்துக்கு இந்தியச் சிப்பாய்கள் உடன்பட்டிருக்க மறுத்துவிட்டனர். கிளர்ச்சி
மசூலிப்பட்டினம், செகந்திரபாது, ஜௌல்னா, சீரங்கப்பட்டணம் ஆகிய
இடங்களிலும் பரவிற்று. இரண்டு மாதங்கள் நெருக்கடி நிலையில் நெருப்புப்
பறந்தது. கவர்னர்-ஜெனரலாக இருந்த மின்டோ பிரபு (Lord Minto) நேரில்
வந்து இக் கிளர்ச்சியைத் தீர்த்து வைத்தார்.
சென்னை நகரம் நன்கு வளர்ச்சி பெற்றிருந்தது. ஆங்கிலேயர்
பூம்பொழில் சூழ்ந்த மாளிகையில் வசித்து வந்தனர். அவர்களுக்கென நகரில்
ஒரு தனிப்பகுதி ஒதுக்கப்படவில்லை. ஒவ்வொரு மாளிகையும் மிகவும்
விரிவான, பல ஏக்கர்கள் பரப்புள்ள பூம்பொழிலுக்கிடையே
அமைக்கப்பட்டிருந்தது. அரசினர் இல்லம் (Government House)
விசாலமான ஒரு வெட்ட வெளியில் நின்றிருந்தது. அங்கிருந்தே கோட்டையையும்,
சுருண்டெழுந்துவரும் நீலத்திரைக் கடலையும் கண்டுகளிக்கலாம். கருநாடக
நவாபிற்குச் சொந்தமான சேப்பாக்கத் தோட்டங்களில் அவனுடைய அழகான
அரண்மனை அமைந்திருந்தது. இம் மாளிகை முழுவதும் பல்வண்ணச்
சுண்ணாம்பால் கட்டப்பட்டது. சலவைக் கல்லையும் மிஞ்சிய தோற்றமும்,
பொலிவும், பளபளப்பும் அச் சுண்ணாம்பின் இழைப்பில் காணலாம். குளிர்ந்த
நெருங்கிய மரங்கள் வாலாஜா சாலையின் இருபுறங்களையும் அணிசெய்து
நின்றன. இந்தியர்கள் ‘கறுப்பு நகர்’ என்ற பகுதியில் வாழ்ந்திருந்தனர்.
குடைக்கும் கொடிக்கும் தம்முள் ஒருவரோடொருவர் போராடி இரத்தம்
சிந்திய அவர்கள் தம்மை இழிவுபடுத்திய இப் பெயரை எதிர்த்துக் கிளர்ச்சி
செய்யவில்லை. பெத்துநாய்க்கன்பேட்டையிலும், முத்தியால்பேட்டையிலும்
இந்தியர் நெருங்கி வாழ்ந்து வந்தார்கள். இப்போது பிரகாசம் சாலை எனும்
பெயரில் வழங்கும் சாலை அப்போது ஓர் ஓடையாக இருந்தது. பின்னர்
அதை ஸ்டீபன் போப்ஹாம் (Stephen Popham)
என்பவர் அழகிய, நீண்டதொரு சாலையாக மாற்றினார். இன்றும் அச்
சாலையானது அவருடைய பெயராலும் வழங்கி வருகின்றது. கறுப்பு மக்கள்
என்று இழித்துக்கூறப்பட்ட தமிழ் மக்கள் வாழ்ந்த இடம் மிகமிக
நெருக்கமாகவும், சுகாதார வசதிகள் ஏதும் இன்றியும் நாற்றமெடுத்துக்
கொண்டிருந்தது. குப்பை வாருவதற்கும், கழிவு நீரை அகற்றுவதற்கும்
கம்பெனி அரசாங்கம் எடுத்துக்கொண்ட முயற்சிகள் தொடக்கத்தில்
பயனற்றுப் போயின.

கிழக்கிந்தியக் கம்பெனியின் ஆட்சியில் இருந்துவந்த இடங்களில்
நிலவரியே சிறப்பான வருவாயாக இருந்தது. ஆங்கிலேயர் பல இடங்களைப்
பல மன்னர்களிடமிருந்து பல முறைகளைக் கையாண்டு கைப்பற்றி
இணைத்துக்கொண்டார்கள். ஆகையால் தமிழகத்தில் இடந்தோறும் வரிகளும்,
வரிவிதிப்பு முறைகளும் மாறுபட்டுக் காணப்பட்டன. சோழர், பாண்டியர்,
விசயநகர அரசர்கள் காலத்து வழங்கிய பல வரிகள் கைவிடப் பட்டன. பல
வரிகள் பெயர் மாற்றங்கொண்டு புதிய வரிகளாக வழங்கலாயின. ஆங்கிலேய
அரசாங்கம் இவ் வரிகள் அனைத்தையும் தொகுத்து ஓர் ஒழுங்குமுறைக்குக்
கொண்டு வந்தது. நாட்டில் பல இடங்களில் குடிமக்கள் தாம் உழுது பயிரிட்டு
வந்த நிலங்களின்மேல் சொத்துரிமை பெற்றிருந்தனர். அந் நிலங்களைத்
தடையேது மின்றிப் பயிரிடவும், குத்தகைக்கு விடவும், விற்கவும் அவர்களுக்கு
உரிமையிருந்தது. இக் குடிமக்கள் அரசாங்கத்துக்குத் தாமே நேரில் வரிகட்டி
வந்தனர். இந்தக் குடியுரிமைக்கு ‘ரயத்துவாரி’ முறை என்று பெயர்.
முப்பதாண்டுகட்கு ஒருமுறை நிலவரி விகிதங்கள் மாற்றப்பட வேண்டுமென்று
ஏற்பாடுகள் செய்யப்பட்டன. குடிமக்களிடமிருந்து நிலத்தைப்
பறித்துக்கொள்ளவோ முப்பதாண்டுகட்குள் வரிவிகிதத்தை மாற்றவோ
அரசாங்கத்துக்கு அதிகாரம் இல்லை. ‘மிராஸ்தாரி முறை’ என்று மற்றொரு
நிலவரி முறையும் தமிழகத்தில் சில இடங்களில் வழக்கில் இருந்து வந்தது.
நாயக்கர் ஆட்சியிலும், அது முடிவுற்ற பிறகும் நாட்டில் நூற்றுக்கணக்கான
பாளையக்காரர்கள் தனித்தனிப் பாளையப் பட்டுகளில் தனியரசு செலுத்தி
வந்தனர். குடிமக்களின் தேவை நிறைவுகளையும், நீதிநிருவாகத்தையும்
அவர்கள் கண்காணித்து வந்தனர். பாளையக்காரரிடம் சிறுசிறு படைகளும்
இருந்து வந்தன. ஆங்கிலேய அரசாங்கம் அப் படைகளைக் கலைத்துவிட்டது;
நீதிநிருவாகத்தைத் தானே மேற்கொண்டது. பாளையக்காரர்கள், தம்
குடிமக்களிடமிருந்து தண்டிய வரித் தொகையில் ஒரு பகுதியைத் தம்
செலவுக்காக நிறுத்திக்கொண்டு எஞ்சியதை பிரிட்டிஷ் அரசாங்கத்துக்குச்
செலுத்த வேண்டிய கடமைக்குள்ளானார்கள். அவர்களுக்குப் பாளையக்காரர்கள் என்ற பெயர்
மாறி, ஜமீன்தாரர்கள் என்றும், ஜாகீர்தாரர்கள் என்றும், மிட்டாதாரர்கள்
என்றும், பட்டகாரர்கள் என்றும் பல பெயர்கள் ஏற்பட்டன. எண்ணற்ற
வரிகளின் சுமை, வரி தண்டியவர்களின் கொடுமைகள், ஊருக்கு ஒரு வரி,
குலத்துக்கு ஒரு வரி என்ற சிக்கலான, முறைகேடான சட்டங்கள் மாறித்
தமிழகம் முழுவதற்கும் ஒரே அரசியல், ஒரே நீதி என்ற ஒருமைப்பாடு
நிறுவப்பட்டது.

தென்னிந்தியாவில் சில பகுதிகள் ஆங்கிலேயரின் நேர்முக
ஆட்சிக்குள்ளடங்கி இருந்தன. இராமநாதபுரம், புதுக்கோட்டை, மைசூர்,
திருவிதாங்கூர் ஆகியவை, மன்னர்களின் ஆட்சியின்கீழ் இருந்துவந்தன.
நேர்முக ஆட்சிப் பகுதிகள் அனைத்தையும் இணைத்துச் சென்னை மாகாணம்
என்று தனி மாகாணம் ஒன்று அமைத்தனர். சென்னை மாகாணம்
இருபத்தைந்து மாவட்டகளாகப் பிரிக்கப்பட்டது. இம் மாகாணத்தில்
மலையாளம், கன்னடம், தெலுங்கு ஆகிய மொழிகள் பேசும் மக்கள் வாழ்ந்த
பகுதிகளும் சேர்க்கப்பட்டிருந்தன.

சென்னை மாகாணத்தின் ஆட்சித் தலைவராகக் கவர்னர் ஒருவர்
தொடர்ந்து செயல்பட்டு வந்தார். நிலவரி வசூல், நிலங்களின் தரப்பிரிப்பு
முதலிய கடமைகளைப் புரிவதற்காக ரெவினியூ போர்டு (Revenue Board)
அமைக்கப்பட்டது. ஒவ்வொரு மாவட்டத்துக்கும் ஒரு கலெக்டர் (Collector)
நியமிக்கப்பட்டார். ஒவ்வொரு மாவட்டமும் பல தாலுக்காக்களாகவும்,
ஒவ்வொரு தாலுக்காவும் பல பிர்க்காக்களாகவும் பிரித்து அமைக்கப்பட்டன.
தாலுக்காவின் ஆட்சி தாசில்தாரிடம் ஒப்படைக்கப்பட்டது. தொடக்கத்தில்
ஊர்க்காவல் பொறுப்பும் குற்ற விசாரணைப் பொறுப்பும் மாவட்ட நீதிபதியிடம்
ஒப்படைக்கப்பட்டிருந்தன. பிறகு அவை மாவட்டக் கலெக்டர்களுக்கு
மாற்றப்பட்டன.

ஹியூஜ் எலியட் (Rt. Hon’ble Huge Elliot) ஆறாண்டுகள் கவர்னராகப்
பணியாற்றினார். இவருடைய மகன் எட்வர்டு எலியட் என்பவர் செஷன்ஸ்
நீதிபதியாக இருந்தார். கவர்னர் எலியட் காலத்தில் நீதி நிருவாகத்தில் சில
நல்ல மாறுதல்கள் ஏற்பட்டன. அவருக்குப் பிறகு கவர்னராகப் பதவியில்
அமரவிருந்த சர் தாமஸ் மன்றோ (Sir Thomas Munro) என்பவரின்
தலைமையில் நீதிச் சீர்திருத்தக் குழு ஒன்று அமைக்கப்பட்டது (1814). இம்
மன்றோதாம் ரயத்துவாரிக் குடிமுறையை அமைத்தவர்.

மன்றோ தம் குழுவினரும் தாமும் கூடி ஆராய்ந்து வகுத்த முடிவைக்
கம்பெனி ஆணையினருக்குத் (Board of Control)
தெரிவித்தார். கவர்னர் எலியட் அவருடைய முடிவை முழுமனத்துடனும் ஏற்றுக்கொள்ளவில்லை.
எனினும் மன்றோ செய்த தம் அறிக்கையில் கண்டிருந்த சீர்திருத்தக்
குறிப்புகள் அனைத்தும் பிரிட்டிஷ் அரசாங்கத்தால் ஏற்றுக்கொள்ளப்பட்டன.
அவற்றின் படி போலீசும் மாவட்ட மாஜிஸ்டிரேட் (District Magistrate)
என்ற பதவிப் பொறுப்பும் மாவட்ட நீதிபதிகளிடமிருந்து பிரிக்கப்பட்டு
மாவட்டக் கலெக்டர்களிடம் ஒப்படைக்கப்பட்டன. கிராமத்துக் காவல்
பரம்பரை உரிமையாக்கப்பட்டு அதற்குத் தலையாரிகள் அமர்த்தப்பட்டனர்.
ஊர் மணியக்காரர் சிறு வழக்குகளை விசாரித்து நீதிவழங்கும் கடமையையும்
ஏற்றனர். கிராமங்களில் பஞ்சாயத்து நீதிமன்றங்கள் நிறுவப்பட்டன. அவை
மத்தியஸ்தம் செய்து தீர்ப்புகள் வழங்கவும் உரிமை பெற்றன. ஏற்கெனவே
சிப்பாய்கள் செய்து கொண்டுவந்த ஊர்க் காவல் முதலிய கடமைகளைப்
போலீஸ்காரர்கள் ஏற்றுச் செய்யலானார்கள்.

சென்னையில் 1801-ல் தலைமை நீதிமன்றம் (Supreme Court)
ஒன்று அமைக்கப்பட்டது. 1831-ல் மாவட்ட செஷன்ஸ் நீதிபதிகளுக்குக் குற்ற
விசாரணை அதிகாரம் வழங்கப்பட்டது. நிலம், நிலவரி ஆகியவற்றுக்குத்
தொடர்புகொண்ட வழக்குகளைக் கலெக்டர்களே விசாரித்துத் தீர்ப்புக்
கூறிவந்தனர். நூற்றுக்கணக்கான பழக்கவழக்கங்கள், நடைமுறைகள்,
சாத்திரங்கள், சூத்திரங்கள் ஆகியவற்றின்கீழ்க் குற்றங்களும் சொத்துரிமை
வழக்குகளும் விசாரிக்கப்பட்டு வந்தன. அதனால் ஏற்பட்ட அநீதியையும்,
குழப்பங்களையும், மனப்பொருமல்களையும் தவிர்க்கும்பொருட்டு மெக்காலே
பிரபு (Lord Macaulay) என்பவரின் தலைமையில் விசாரணைக் குழு ஒன்று
அமைக்கப்பட்டது. அவரும் அக் குழுவினரும் அரும்பாடுபட்டு இந்திய நாடு
முழுவதற்கும் ஒரே சட்டம் செயல்படவேண்டும் என்ற நீயதியின்
அடிப்படையில் அறிக்கை ஒன்றைச் சமர்ப்பித்தனர். அவ் வறிக்கையை
அரசாங்கம் ஏற்றுக்கொண்டு இந்தியச் சிவில் நடைமுறைச் சட்டம்
(Indian Civil Procedure Code of 1859); இந்தியக் குற்றச் சட்டம் (Indian
Penal Code of 1860) இவற்றை இயற்றியது. விசாரணை முறையில் கையாள
வேண்டிய ஒழுங்கு விதிகளுக்கும், நேர்மைக்கும், சட்ட நுட்பங்களுக்கும்
ஈடிணையற்ற சட்டங்களாக இவை விளங்கி வருவதுமன்றி உலகப் பாராட்டும்
பெற்றுவிட்டன. அவற்றைத் தொடர்ந்து பத்தொன்பதாம் நூற்றாண்டின்
இறுதியில் குற்ற விசாரணை ஒழுங்குமுறைச் சட்டம்
(Indian Criminal Procedure Code) ஒன்றும், இந்தியச் சாட்சியச் சட்டம்
(Indian Evidence Act) ஒன்றும் இயற்றப்பட்டன. இச் சட்டங்கள் அனைத்தும்
நாட்டின் ஒருமைப்பாட்டுக்கும் தேசிய உணர்ச்சி வளர்ந்து வருவதற்கும்
வழிவகுத்துக் கொடுத்தன. பிரிட்டிஷ் நாடாளுமன்றத்தின் ஒழுங்குமுறைச்
சட்டத்தின் (1833) கீழ் இந்திய மண்ணில் எந்த இந்தியனுக்கும், அவன் இன்ன
குலத்தினன், இன்ன சமயத்தினன், இன்ன இடத்தினன், இன்ன நிறத்தினன்
என்ற காரணத்தாலேயே அரசாங்கத்தின்கீழ்ப் பணி புரியும் உரிமை
மறுக்கப்படலாகாது என்று விதிகள் வகுக்கப்பட்டு நடைமுறைக்கு வந்தன.
இங்கிலாந்தின் நாடாளுமன்றத்தில் இயற்றப்பட்ட சட்டம் (1861) ஒன்றின்படி
சென்னையில் உயர்நீதிமன்றம் ஒன்று நிறுவப்பட்டது.

மராத்தியரின் சூறையாடலும், சௌத் வரிக்கொடுமையும்,
பாளையக்காரரின் சுரண்டலும், ஊருக்கு ஒரு நீதி, குலத்துக்கு ஒரு நீதி என்ற
முறைகேடும் ஒழிந்தவுடனே மக்கள் வாழ்க்கையில் அமைதி நிலவலாயிற்று.
நீதியும் நேர்மையும் அவர்களுடைய உயிருக்கும் உடைமைக்கும் வேலியிட்டன.
நாணயங்கள் தமிழகத்தில் பலவகையான நாணயங்கள் புழக்கத்தில் இருந்து வந்தன.
நட்சத்திர வராகன்கள், சென்னை வராகன்கள், ஆர்க்காட்டு ரூபாக்கள், பொன்
மொகராக்கள், வெனீஷிய நாணயங்கள், பறங்கிப்பேட்டை மொகராக்கள்,
மைசூர் மொகராக்கள், வெள்ளி டாலர்கள், மராத்திய ரூபாக்கள், ஐதாரி
பொன் மொகராக்கள், ஐதாரி வராகன்கள், இராசகோபால் பணங்கள் ஆகிய
நாணயங்கள் மக்கள் கைகளில் நடமாடிவந்தன. சென்னையில் நடைபெற்று
வந்த நாணயம் அச்சிடும் சாலையில் (Mint) நட்சத்திர வராகன்கள், மதராஸ்
வராகன்கள், மதராஸ் பணங்கள், மதராஸ் துட்டுகள் அச்சிடப்பட்டன. கவர்னர்
மன்றோ காலத்தில் ஏற்பட்ட புதிய விதிமுறைகளின்படி இந் நாணயங்கள்
அனைத்தும் ஒழிக்கப்பட்டன. ரூபா நாணயம் ஒன்று மட்டும் புழக்கத்திற்குக்
கொண்டுவரப்பட்டது. பழைய வராகன் ஒன்றுக்கு மூன்றரை ரூபா வீதம்
செலாவணிவிகிதம் விதிக்கப்பட்டது.

வாணிகத் துறைக்கு நாணய ஒழுங்குமுறை பெரிதும் பயனாயிற்று.
வாணிகம் நன்கு வளர்ந்து வந்ததாயினும் ஆங்கிலேயர் வகுத்த சில
விதிமுறைகளின் காரணமாக வாணிக இலாபமானது இந்தியக் குடிமக்களின்
கைகளில் தங்காமல் கடல் கடந்து சென்று ஆங்கிலேயரின் பேழைகளை நிரப்பிவந்தது. இந்தியருடன் பிரிட்டிஷ்
கிழக்கிந்தியக் கம்பெனி மட்டுந்தான் வாணிகம் புரியலாம் என்றும், வேறு
அன்னியர்கள் இந்திய வாணிகத்தில் ஈடுபடலாகாது என்றும் பிரிட்டிஷார்
தடைகள் விதித்து வந்தனராகலின், இந்தியக் குடிமக்களின் தொழில்களும்,
குடிமக்களின் பொருளாதாரமும் பிரிட்டிஷாரின் விருப்பங்கள், தேவைகள்
ஆகியவற்றில் ஏற்படும் மாற்றங்களுக்கும் பிரிட்டிஷ் அரசின் ஆணைகட்கும்
உட்பட்டிருந்தன. அவர்களுடைய ஏகபோக வாணிக உரிமைகள், தமிழ்நாட்டுக்
குடிமக்களுக்குப் பல இன்னல்கள் விளைத்தன. நாட்டில் உயர்தரமான
பருத்தித் துணிகளும் பட்டுத்துணிகளும் ஏராளமாக உற்பத்தி செய்யப்பட்டன.
அவற்றைக் கிழக்கிந்தியக் கம்பெனியானது கொள்முதல் செய்து
இங்கிலாந்துக்கு அனுப்பி வைக்கும். குறைந்த விலையிலும் குறைந்த கூலியிலும்
தமக்குத் துணிகள் நெய்து கொடுக்கும்படி கம்பெனி வாணிகர்கள் தமிழகத்து
நெசவாளருடன் முன் ஒப்பந்தம் செய்துகொள்ளுவார்கள். பிறகு தமக்குச்
சாதகமாக விலைகள் ஏறியவுடன் நெசவாளர்களைத் துணிகளை நெய்து
கொடுக்கும்படி அவர்கள் வற்புறுத்துவார்கள். நெசவாளர்கள் மறுப்பராயின்
கம்பெனி வாணிகர்கள் அவர்களை நிற்க வைத்துச் சாட்டையால்
அடிப்பதுமுண்டு. அவ்வடிக்குப் பயந்து நெசவாளர்கள் ஒப்பந்தத்தின்படியே
துணிகளை நெய்து கொடுத்துப் பெரு நட்டம் அடைவார்கள். இக்காரணத்தால்
கிராமங்களில் நெசவாளர் குடும்பங்கள் பல முழுகிப் போனதுண்டு. இந்திய
நாடானது வெறும் உழவையே நம்பிப் பிழைத்து வந்தது என்பது வரலாற்றில்
பதிந்துவிட்ட பல பொய்க் கூற்றுகளுள் ஒன்றாகும். உழவானது மிகவும்
சிறப்பானதாகக் கருதப்பட்டு வந்ததென்பது உண்மையேயாம். எனினும், மக்கள்
நல்வாழ்வுக்கு உதவிய ஏனைய தொழில்கள் நூற்றுக் கணக்கில் நாட்டில்
வளமுற்று விளங்கின. கடல் முத்துகள், நறுமணப் பண்டங்கள், சாயச்
சரக்குகள், சர்க்கரை, துணி, அபினி, கஞ்சா, தேக்கு, ஈட்டி, கருங்காலி,
செம்மரம் முதலியன தமிழ்நாட்டில் ஏராளமாக விளைந்தன. இவற்றையும்,
மேலும் பலவகையான காடுதரு பொருள்களையும் ஆங்கிலேயர் இங்குக்
கொள்முதல் செய்து இங்கிலாந்துக்கு ஏற்றுமதி செய்தனர். பொன், செம்பு,
துத்தநாகம், வெள்ளீயம், காரீயம் ஆகிய உலோக வகைகளையும்
குதிரைகளையும், மது வகைகளையும் அவர்கள் தமிழகத்துக்கு இறக்குமதி
செய்தனர். இந்தியாவிலிருந்து இங்கிலாந்துக்கு ஏற்றுமதியான சரக்குகளின்
மதிப்பைவிட அங்கிருந்து இந்நாட்டுக்கு இறக்குமதியான சரக்குகளின் மதிப்புக்
குறைவாக இருந்தபடியால் இங்கிலாந்தானது இந்தியாவுக்கு என்றுமே
கடன்பட்டிருக்க வேண்டியுள்ளது என்று ஆங்கிலேயர் குறைபட்டுக்
கொள்ளுவது வழக்கமாக இருந்தது.

வடஇந்தியாவில் 1857-ல் சிப்பாய்க் கலகம் என்று ஆங்கிலேய
வரலாற்று ஆசிரியர்காளல் இழித்துக் கூறப்பட்ட கிளர்ச்சி மூண்டெழுந்தது.
இதை முதல் சுதந்தரப் போராட்டம் என்று சிலர் கருதுகின்றனர்.
ஆயிரக்கணக்கான இந்தியரும் நூற்றுக்கணக்கான ஆங்கிலேயரும் அப்
போரில் கொல்லப்பட்டனர். ஆங்கிலேய அரசாங்கம் கடுமையான
நடவடிக்கைகளை மேற்கொண்டு அக் கிளர்ச்சிகளை ஒடுக்கிற்று. அடுத்த
ஆண்டு இங்கிலாந்தில் பால்மர்ஸ்டன் பிரபு (Lord Palmerston) முதல்
அமைச்சராக அரசாங்கத்தை மேற்கொண்டார். அவருடைய முயற்சியினால்
இந்தியாவில் சீரியதொரு அரசாங்கம் நிறுவும் நோக்கத்துடன் சீர்த்திருத்தச்
சட்டம் ஒன்று பிரிட்டிஷ் நாடாளுமன்றத்தில் நிறைவேற்றி வைக்கப்பட்டது.
அதன் பிறகு இந்திய அரசாங்கம் பல புரட்சிகரமான மாறுதல்களுக்கு
உள்ளாயிற்று. கிழக்கிந்தியக் கம்பெனியின் ஆட்சிக்கு ஒரு முடிவு
கட்டப்பட்டது. இந்திய அரசாங்கத்துக்கு இங்கிலாந்தின் அரசியாகவிருந்த
விக்டோரியாவே பேரரசியானாள். இந்திய அரசாங்கமானது இங்கிலாந்தின்
நேர்முக ஆட்சிக்குள் கொண்டுவரப்பட்டது. பிரிட்டிஷ் அரசு இந்தியாவின்
பேரரசாக விரிவுற்றது. பேரரசின் மணிமுடியில் இந்திய நாடு நாயக மணியாக
ஒளிவீசிக் கண்ணைப்பறித்தது. உலக வரலாற்றுள் இதுவரை காணப்படாத
மாபெரும் பேரரசு ஒன்று உருவாயிற்று. பேரரசி விக்டோரியா அறிக்கை
ஒன்று வெளியிட்டாள் (1858 நவம்பர் 1ஆம் தேதி). இந்தியக் குடிகளுக்குப்
பல துறைகளிலும் முன்னேற்றம் காணக்கூடிய சீர்திருத்தங்களைத் தன்
அரசாங்கம் செய்ய முனைந்திருப்பதாகவும், இந்தியாவில் ஆங்காங்குச்
சுதந்தரமாக ஆண்டுவந்த மன்னரின் ஆட்சியிலோ, ஆட்சி வரம்பீட்டிலோ
தன் அரசாங்கம் தலையிடாதென்றும், சாதி, நிறம், சமயம் ஆகிய
வேறுபாடுகளை முன்னிட்டு அரசாங்கத்தில் பணிசெய்ய யாருக்கும் உரிமை
மறுக்கப்படாதென்றும் அவ்வறிக்கை எடுத்துக்கூறி, உறுதிமொழி யளித்தது.
இந்தியாவின் கவர்னர்-ஜெனரல் இந்தியாவில் அரசியின் பிரதிநிதியாகவும்
(Viceroy) செயல்பட்டார். கவர்னர்-ஜெனரலே இந்திய நாட்டின் ஆட்சித்
தலைவராக இருந்தது மட்டுமன்றிப் படைகளின் சேனாதிபதியாகவும்
செயல்பட்டார். அவருக்கு மந்தணம் கூறுவதற்கு நான்கு உறுப்பினர் அடங்கிய
குழு ஒன்று அமைக்கப்பட்டது. இக்குழுவில் இந்தியக் குடிமகன் யாரும்
இடம்பெற முடியாமற்போனதைக் கண்டு மக்கள் மனம் புழுங்கினர்.
இந்தியாவிலேயே பிறந்து வாழ்ந்துவந்த பலகோடி மக்களின் வாழ்வுக்கு
வழிவகுக்கும் பொறுப்பை ஆறாயிரம் கல் தொலைவுக்கு அப்பால் அமைந்திருந்து,
நாகரிகம், பண்பாடு, சமயம், மொழி ஆகியவற்றில் இந்தியருடன் முற்றிலும்
முரண்பட்டிருந்த ஒரு நாடு தான் மட்டும் ஏற்றுக்கொண்டு நடத்த
முற்பட்டதை அரசியலிலும், அறிவுத்துறையிலும் முன்னணியில் நின்ற பல
இந்தியர்கள் வன்மையாகக் கடிந்து கொள்ளலானார்கள். பிறகு அவ்வப்போது
இந்திய அரசியல் அமைப்பில் பல மாறுதல்கள் செய்யப்பட்டன. பிரிட்டிஷ்
நாடாளுமன்றம் நிறைவேற்றிய சட்டம் (1861) ஒன்றின் கீழ்ச் சட்டமும்
விதிகளும் இயற்றிக்கொள்ளும் அதிகாரம் சென்னை அரசாங்கத்திற்கு
வழங்கப்பட்டது.

அரசாங்க நிருவாகத்தின் அமைப்பில் மேல்நிலையில் அமர்த்தப்
பட்டிருந்தவர்கள் அனைவரும் ஆங்கிலேயராகவே இருந்தனர். பிறகு ‘இந்திய
சிவில் சர்வீஸ்’ (I.C.S) என்ற உயர்பணித் துறையில் ஓரளவு இந்தியருக்கும்
இடம் ஒதுக்கப்படலாயிற்று.
ரிப்பன் பிரபு வைஸ்ராயாகப் பணியாற்றியபோது அவர் மேற்கொண்ட
ஒரு தீர்மானத்தின் கீழ் (1883-84) உள்நாட்டுக் குடிமக்களும் நாட்டு
அரசாங்கத்தில் பங்குகொள்ளும் ஏற்பாடுகள் செய்யப்பட்டன. ஒவ்வொரு
மாவட்டத்துக்கும் ஒரு மாவட்ட போர்டும், தாலுக்காக்கள் ஒவ்வொன்றுக்கும்
ஒரு தாலுக்கா போர்டும் அமைக்கப்பட்டன. இவ் வகைகளின்
உறுப்பினர்களுள் பலர் மக்களால் தேர்ந்தெடுக்கப்பட்டவர்களாக இருந்தனர்.
நகரங்களுக்கு நகராட்சி மன்றங்கள் அமைக்கப்பட்டன. ஏற்கெனவே சென்னை
நகரில், மாநகராட்சி ஒன்று நிறுவப்பட்டுப் பல சட்டங்களின் மூலம் (1841,
1856, 1865, 1867, 1878) அதன் ஆட்சி வரம்பும் பணிகளும்
விரிவாகிக்கொண்டே வந்தன. அம் மாநகராட்சியானது 1867 ஆம் ஆண்டு
வரையில் மூன்று ஆணையர் (Commissioners) கைகளில் ஒப்படைக்கப்
பட்டிருந்தது. அவ்வாண்டில் சென்னை நகரம் எட்டுத் தொகுதிகளாகப்
பிரிக்கப்பட்டது. ஒவ்வொரு தொகுதிக்கும் நான்கு உறுப்பினரை அரசாங்கமே
நியமித்தது. அடுத்து மேற்கொள்ளப்பட்ட சில சீரமைப்புகளுக்குப் பிறகு
1899ஆம் ஆண்டில் சென்னைக்கு மாநகராட்சி ஒன்று நிறுவப்பட்டது.
பிரிட்டிஷ் அரசாங்கமானது இந்தியக் குடிமக்களுடன் நேர்முகத்
தொடர்பு மேற்கொண்ட பிறகு நாடு பல துறைகளிலும் துரிதமாக முன்னேறி
வந்தது. முதன் முதல் 1856 ஜூலை மாதம் சென்னை-வாலாஜாபேட்டை
இரயில் பாதை திறக்கப்பட்டது. எட்டாண்டுகளுக்குப் பிறகு இது பெங்களூர்
வரையில் அமைக்கப்பட்டது.

அரக்கோணம்-ராய்ச்சூர் பாதை 1871ஆம் ஆண்டிலும் ஜோலார்ப்பேட்டை-
மேட்டுப்பாளையம் இரயில்பாதை 1873ஆம் ஆண்டிலும் அமைக்கப்பட்டன.
சென்னை-அரக்கோணம் இரயில் பாதை 1877ஆம் ஆண்டுக்குள் இரட்டைப்
பாதையாக்கப்பட்டது.

சென்னை மாகாணத்துக்குத் தனி உயர்நீதி மன்றம் ஒன்று 1862,
1865ஆம் ஆண்டுப் பட்டயங்களின்படி அமைக்கப்பட்டது. தலைமை
நீதிமன்றமும் (Supreme Court) சிறிது காலம் உயர்நீதிமன்றத்தின் ஒரு
பிரிவாகவே செயல்பட்டு வந்தது. இப்போதுள்ள உயர்நீதி மன்றக் கட்டடங்கள்
அழகும் கவர்ச்சியும் வாய்ந்தவை; இவை 1889 ஆம் ஆண்டு தொடங்கிச் சில
ஆண்டுகளில் கட்டி முடிக்கப்பட்டன. நீதிமன்ற மண்டபங்கள் வெள்ளை
கறுப்புச் சதுரக் கற்களால் பாவப்பட்டுள்ளன. பலவண்ணக் கண்ணாடிகளின்
மூலம் கதிரவனின் ஒளி மண்டபங்கட்குள் புகுந்து தனி ஒரு சோபையைத்
தருமாறு பலகணிகள் அமைக்கப்பட்டுள்ளன. தரையில் சிறு சிறு பூவண்ண
ஓவியங்கள் தீட்டப்பட்டுள்ளன. அப் பூக்களுள் ஒன்றைப்போலச்
செய்யப்பட்ட ‘ஐகோர்ட்டு’த் திருகாணிகள் பல ஆண்டுகள் பெண்களின்
காதுகளை அணிசெய்து வந்தன. சென்னையின் கலங்கரை விளக்கம் உயர்நீதி
மன்றத்தின் பல கோபுரங்களில் ஒன்றாகக் காட்சியளிக் கின்றது. அது
தரைமட்டத்திலிருந்து 160 அடி உயரம் உள்ளது.

**சில தீய பழக்கவழக்கங்கள்**

வட இந்தியாவில் மக்களிடையே காணப்பட்ட சிசுக் கொலையும்,
உடன்கட்டை யேறுதலும் தமிழகத்தில் வழங்கி வரவில்லை. அவற்றை
அகற்றுவதற்காக இந்திய அரசாங்கம் மேற்கொண்ட நடவடிக்கைகளைக் கண்டு
தமிழ்மக்கள் வெகுளவுமில்லை; கிளர்ந்தெழவுமில்லை. பல்லாயிரம்
ஆண்டுகளாகவே மாறுபட்ட அரசியல்களையும் பண்பாடுகளையும்
ஆங்காங்குத் தாம் ஏற்றுக்கொண்டு தம் வாழ்க்கையை வளப்படுத்திக்
கொள்வது தமிழ் மக்களின் இயல்பாக இருந்துவந்துள்ளது. தமிழர்கள்
புதுமையைப் புறக்கணிக்காதவர்கள்;

ஓராயிரம் ஆண்டுகளுக்கு மேலாகப்
பன்னாட்டு மக்கள் தமிழ்நாட்டில் இடம் பெற்றுத் தமிழருடன் இணைங்கி
வாழ்ந்து வருகின்றனர். பல பெரும் சமயங்கள் தமிழகத்தில் இணைந்து
வளர்ந்து வந்துள்ளன. அச்சமயங்களின் கருத்துகளை எல்லாம் தம்
கருத்துகளாகவே மாற்றிக் கொண்டுவிட்டனர். அரசாளவும், சமயப் பணி
புரியவும், வாணிகம் செய்யவும், பல்வேறு கைத்தொழில்கள் புரிந்து
பிழைக்கவும் தமிழகம் புகுந்த அயல்நாட்டு மக்கள் தாமும்
தமிழராகவே மாறித் தமிழருடன் கலந்து உறவாடி வந்துள்ளனர். இக்
காரணங்களினால் வடநாட்டில் விளைந்தவற்றைப் போன்ற குருதி சிந்தும்
சமயச் சண்டைகளும், அரசியல் கிளர்ச்சிகளும், போராட்டங்களும்
தமிழகத்தில் ஆதரவு பெறாமற் போயின.

**குலப் பூசல்கள்**

மக்களிடையே நூற்றுக்கணக்கான குலங்கள் பெருகி விட்டிருந்தன. ஒரே
குலத்தினர் அவர்கள் வாழ்ந்த இடத்துக்கேற்பப் பல மொழிகளைப் பேசினர்.
கொள்ளேகாலத்தில் வாழ்ந்த தேவாங்கச் செட்டிகள் கன்னடத்தையும், வட
ஆர்க்காட்டு மாவட்டத்தில் வாழ்ந்த தேவாங்கச் செட்டிகள் தெலுங்கையும்
தமிழையும் பேசினர். திருநெல்வேலியில் வாழ்ந்துவரும் முஸ்லிம்கள்
தமிழையே பேசுகின்றனர்; அவர்களுள் பெரும் பாலார்க்கு உருது பேச எழுத
வாராது. திருநெல்வேலியின் தென்பகுதியிலும், நாஞ்சில் நாட்டிலும் வாழும்
பிராமணர்கள் தமிழும் மலையாளமும் பேசுகின்றனர். அதைப்போலவே இன்ன
குலத்தினர் இன்ன சமயத்தைத்தான் பின்பற்றி வருகின்றனர் என்று வரையிட
முடியாது. பேரி செட்டிகளிடையே, ஆரிய வைசியச் (கோமுட்டிச்)
செட்டிகளிடையே சைவர் உண்டு; வைணவர் உண்டு. இவ் விரு
பிரிவினருக்குள்ளும் பந்தி உணவும் பெண் கொடுத்தலும் எடுத்தலும்
நடைபெற்று வருகின்றன. பிராமணருள் வைணவர்கள் தம்மை அய்யங்கார்கள்
என்று கூறிக் கொள்ளுவர்; நாமம் தீட்டிக்கொள்ளுவார்கள். ஆனால்,
ஸ்மார்த்தப் பிராணருக்குள் ஒரு பிரிவினர் நெற்றியில் நாமம்
போட்டுக்கொண்டு வைணவத்தைப் பின்பற்றுகின்றார்கள். பொதுவாகப்
பிராமணர்கள் வெளியில் திருநீறு பரக்கப் பூசி, உத்திராக்கம் அணிந்தாலும்
உள்ளே இராம மந்திரமே ஓதுவார்கள்; ‘சிவாயநம’ என்னும்
ஐந்தெழுத்து ஓதும் சைவப் பிராமணனைக் காணவே முடியாது. புரோகிதம்
செய்யும் ஸ்மார்த்த, வடமப் பிராமணர்கள் தம் குலத்துக்கு மட்டும் புரோகிதம்
செய்வார்கள்; பிராமணர் அல்லாத ஏனைய குலங்களுக்குப் புரோகிதம்
செய்வதில்லை. பிராமணர் அல்லாதார்க்குப் புரோகிதம் செய்வதற்கெனவே
பிராமணர்கள் தனியாக உள்ளனர். கோமுட்டிகளுக்குப் புரோகிதம் செய்யும்
பிராமணர் வேறு எக் குலத்தினருக்கும் புரோகிதம் செய்யும் வழக்கம் இல்லை.
கோயில் அருச்சகத் தொழிலுக்கு உரிமையுடையவர்கள் ஆதிசைவ
அந்தணர்கள் அல்லது குருக்கள் ஆவார்கள். ஏனைய பிராமணப் பிரிவினர்
இவர்களுடன் உணவுக் கலப்பும் இரத்தக் கலப்பும் கொள்ளுவதில்லை. ஆதி
சைவரின் கோத்திரங்கள் சூத்திரங்களுக்கும், ஏனைய பிராமணரின் கோத்திர
சூத்திரங்களுக்கும் ஆழ்ந்த வேறுபாடு உண்டு. சிதம்பரம் திருச்சிற்றம்பலத்தில் வழிபாடு செய்யும்
பிராமணர்கள் (தீட்சிதர்கள்) ஒரு தனிப்பட்ட வகுப்பினர் ஆவார்கள்.
அவர்கள் வேறு எந்தப் பிராமணருடனும் பெண் கொடுக்கல் வாங்கல்
வைத்துக்கொள்ளுவதில்லை. ‘தில்லைப் பெண் எல்லை தாண்டாது’ என்பது
ஒரு பழமொழி. அது இன்றளவும் உண்மையாக இருந்து வருகின்றது. தில்லைப்
பிராமணர் ஒருவர் தலைமுடியை ஐரோப்பிய முறையில் வெட்டிக்
கொண்டாலும், ஊரை விட்டு வெளியேறி வேறு தொழிலை மேற்கொண்டாலும்,
தம் கோயில் வழிபாட்டு உரிமையை இழந்துவிடுவார். இப் பிராமணர்கள் தம்
குலத்து நிருவாகத்தைத் தாமே பேசி முடிவு செய்து கொள்ளுவர்; நீதி
மன்றத்தை நாடிச் செல்லுவதில்லை. இவர்கள் தில்லை நடராசனை
வழிபடுபவர்கள் ஆயினும் தில்லைக் கோவிந்தராசனுக்கு வழிபாடும்
அருச்சனையும் செய்வர். பல தீட்சிதர்கள் தமக்குத் திருமாலின் பெயரைக்
கொண்டிருப்பதையும் காணலாம். ஸ்மார்த்தரைப்போல இவர்கள் சங்கர
மடங்களுக்கு ஆட்பட்டவர்கள் அல்லர். ஒரு குடும்பத்தில் தந்தைக்குக்
கோயில் வழிபாட்டில் உரிமையுண்டு. அதைப்போலவே திருமணம் ஆன
ஆண்பிள்ளைக்கும் அவ் வுரிமை ஏற்பட்டுவிடும். அக்காரணத்தால் எட்டு
வயது, பத்து வயது ஆண் குழந்தைகளுக்கும் திருமணம் முடிப்பதை வெகு
காலம் கைக்கொண்டிருந்தனர்.

பிராமணர் அல்லாத சைவக் குலத்தினனுக்குச் சிவதீட்சை கொடுக்கும்
உரிமை ஆதி சைவருக்கே உண்டு. சில பிராமணரல்லாத குலங்கள்
தேசிகர்கள் என்ற குலத்தினிடமும் தீட்சை பெறுகின்றன. இத் தேசிகர்களுள்
சிலர் பூணுல் அணிவதில்லை. சிவன் கோயில்களில் இவர்கள் திருப்பதிகம்
பாடும் ஓதுவார்களாகப் பணியாற்றி வருகின்றனர்.
பிராமணர் அல்லாத குலத்தினரில் சிலர் வீர சைவ மரபில் ஈடுபட்டுத்
தம் உடலில் சிவலிங்கம் அணிந்து கொள்ளுகின்றனர். இக் குலத்தினர் சுப
அசுப புரோகிதங்களுக்குப் பிராமணரை அழைப்பதில்லை; சிவலிங்கம்
அணிந்த தேசிகரையோ, பண்டாரங்களையோ, அன்றிக் கன்னட மொழி
பேசும் ஜங்கம பரம்பரையினரையோ அழைப்பர். இலிங்கம் தரிப்பவர்கள்
இறந்தவர்களின் உடல்களைப் புதைப்பர்; பிறகு சமாதி பூசை செய்வர். சில
குலங்களில் விசித்திரமான பிரிவுகள் உண்டு. தமிழகத்தின் வட பகுதியில்
கிராமக் கணக்குத் தொழிலைச் செய்துவரும் கருணீகர்களுக்குள் நான்கு
வகையுண்டு என்பர். சீர்கருணீகர், சரட்டுக் கருணீகர், கைகாட்டிக் கருணீகர், மற்றவழிக் கருணீகர் என்பன அப்
பிரிவுகள். இவற்றுள் சரட்டுக் கருணீகர் என்பார் வைணவ மரபைச்
சார்ந்தவர்களாகக் காணப்படுகின்றனர். இந் நான்கு பிரிவுகளும்
ஒன்றோடொன்று கலப்பதில்லை. வேளாளர்களுள் பல பிரிவுகள் உண்டு.
அவர்களுள் பலர் ஊன் உணவு கொள்ளுகின்றனர். பல குலத்தினர் தம்
நிலையில் மேம்பாடு உற்றவுடனே தம்மை வேளாளர் என்று
கூறிக்கொள்வதுமுண்டு. வேளாளர்களுள் கார்காத்த வேளாளர், தொண்டை
மண்டல வேளாளர், கொங்கு நாட்டு வேளாளர் எனச் சில பிரிவுகள்
இருக்கின்றன. திருநெல்வேலிக் கோட்டைப் பிள்ளைமார் என்றொரு
வேளாளர் வகுப்பும் உண்டு.

பேரி செட்டிகளுள் ஆயிரத்தான் செட்டி, ஐந்நூற்றான் செட்டி எனப்
பிரிவுகள் உண்டு. இக் குலத்தினருள்ளும் ஊன் உண்பவர்கள் உண்டு. சங்க
காலத்தில் சைவக் கம்மியரெனவும், சோழர் காலத்திலும் பிறகும் கண்மாளர்
எனவும் பெயர் பெற்றுத் தமிழகத்தின் சிற்பக் கலை, கட்டடக் கலை, பொன்
அணிகலன்கள் செய்யும் கலை, உலோகக் கலங்கள் செய்யும் கலை
ஆகியவற்றில் தனிச் சிறப்பும் தனியுரிமையும் கொண்டாடி வரும் விசுவப்
பிராமணர்கள் தனிப்பட்டு வாழ்ந்து வருகின்றனர். அவர்கள் வேறு எந்தக்
குலத்துடனும், பிராமணருடனும் கலப்புகள் கொள்ளுவதில்லை. அவர்களுக்கும்
பிராமணர்களுக்கும் இடையே உரிமைப் பூசல்கள் ஏற்பட்டு நீதிமன்றங்களின்
தீர்ப்புக்குச் சென்றன என்று கூறுவர். விசுவப் பிராமணர் தம் குலத்திலேயே
புரோகிதர்களை நியமித்துக்கொள்ளுகின்றனர்; பிராமணரைப் புரோகிதத்துக்கு அழைப்பதில்லை.

தமிழகத்தில் பல குலத்தினரிடையே பெண்கள் மறுமணம் செய்து
கொள்ளல், கைம்பெண்கள் மறுமணம் செய்து கொள்ளுதல் ஆகிய பழக்கங்கள்
இருபதாம் நூற்றாண்டுத் தொடக்கம் வரையிலும் அதன் பின்பு சில
ஆண்டுகள் வரையிலும் நிலவி வந்தன. சாரதா சட்டம் நிறைவேற்றப்படும்
வரையில் தேவாங்கச் செட்டிகள் சிறு குழந்தைகளுக்கும் திருமணம் செய்து
வந்தனர்; இவ் வழக்கம் கோமுட்டிகளிடமும் காணப்பட்டது. பெண்கள் வயது
வருவதற்குள் அவர்களுக்கு மணம் முடிப்பதில் பிராமணரும்
கண்ணுங்கருத்துமாக இருந்தனர். இருபதாம் நூற்றாண்டிலே அண்மையில்
எல்லாக் குலங்களிலும் ‘பருவத்துக்கு முற்பட்ட மணம்’ நின்று போய்விட்டது.
ஆங்கிலேயர் வரவுக்குப் பிறகு பறையர் என்று ஒதுக்கி வைக்கப்பட்ட
குலத்தினருக்கு விடிவு காலம் தோன்றிற்று. அவர்களுள்

சிலர் கிறித்தவர்களாக மதம் மாறிச் சமூகத்தில் மேல்நிலை எய்தினர். சிலர்
ஆங்கிலேயருக்குப் பணிகள் செய்து குடிநலம் எய்தினர். ஆங்கிலேயரிடம்
அவர்களுள் ஆண்கள் ‘பட்லர்’களாகவும், சமையற்காரர்களாகவும்,
சிற்றாள்களாகவும், கையாள்களாகவும், புல்லறுப்பவர்களாகவும், பெண்கள்
தாதிப் பெண்களாகவும், குழந்தைகளுக்குப் பால் கொடுக்கும் தாதிகளாகவும்,
வீடு கூட்டிகளாகவும் சேர்ந்து பொருளாதார உயர்வு பெற்றனர். ஆங்கிலேயர்
இந்தியப் பெண்களுடன் சில போது நெருங்கிய உறவு கொண்டதால்
அவர்கட்குக் குழந்தைகள் பிறந்தன. அவர்கள் மூலம் ஆங்கிலோ-இந்தியர்
என்ற ஒரு புதிய குலமே அமைந்துவிட்டது. ஆங்கிலோ-இந்தியர்
வெள்ளையர் அல்லராயினும் ஆண்களும் பெண்களும் ஐரோப்பியரைப்
போலச் சட்டையணிந்து ஆங்கிலமே பேசி வந்தனர். அதனால் அவர்களுக்குச்
‘சட்டைக்காரர்’ என்று ஒரு பெயரும் ஏற்பட்டது.

தமிழகத்துக்குத் தனிச் சிறப்பையும், உலகப் புகழையும் பெற்றுத் தந்தது
அதன் துணிவகைகள்தாம். நெசவுத் தொழில் சங்க காலத்தில் அறுவை
வாணிகரிடம் வளர்ந்து வந்தது. அவர்கள் யார் எனத் தெரியவில்லை. சோழர்
பாண்டியர் காலத்திலும் அதைத் தொடர்ந்து இன்றைய நாள்வரையிலும்
அத்தொழில் கைக்கோளர்கள் (செங்குந்தர்கள்) கையிலும், தேவாங்கர்கள்
கையிலும் செழித்தோங்கி வருகின்றது. கிழக்கிந்தியக் கம்பெனியின் துணி
ஏற்றுமதித் தொழிலுக்கு வளமூட்டியவர்கள் இவ்விரு குலத்தினர்தாம். நெசவுத்
தொழிலில் ஈடுபட்டிருக்கும் மதுரை, உறையூர், கோயமுத்தூர், சேலம்,
சின்னாளப்பட்டி, ஆரணி, காஞ்சிபுரம் ஆகிய ஊர்களில் இத்தொழிலை
நடத்தி வருபவர்கள் கைக்கோளர்தாம். கண்கவரும் ஆரணி, காஞ்சிபுரம்
சேலைகளைக் கண்டு அவற்றின் அழகில் ஈடுபட்டுச் சொக்கிப் போகாத
பெண்கள் தமிழகத்தில் மட்டும் அன்று, இந்தியாவிலேயே இலர் எனலாம்.

**வலங்கை-இடங்கைப் பூசல்கள்**

வலங்கை இடங்கை வகுப்பினரிடையே ஏற்பட்டிருந்த பூசல்
பத்தொன்பதாம் நூற்றாண்டில் கொலையிலும் கொள்ளையிலும் முடிந்ததுண்டு.
அப்பூசல்கள் அனைத்தும் இரு வகுப்பினரும் அனுபவித்துவந்த சில
உரிமைகளைப் பற்றியனவாகவே எழுந்துள்ளன. சென்னையில் சர்
ஆர்ச்சிபால்ட் காம்ப்பெல் (Sir Archibald Compbell) என்பவர் கவர்னராகப்
பதவி ஏற்ற பிறகு வலங்கை - இடங்கைப் போராட்டங்கள் நிகழ்ந்தன.

இடங்கையினர் அனைவரும் தொழிலாளர்கள்; கிழக்கிந்தியக் கம்பெனிக்கு
அவர்களுடைய வாணிகத்தில் உதவி வந்தவர்கள். வலங்கையினர்
எஸ்பிளனேட் மைதானத்தைக் குறுக்கிட்டுக் கோட்டைக்குச் சென்றபோது தம்
முன்பு தப்பட்டை அடித்துக் கொண்டும், கரண்டிகளைத் தூக்கிக்கொண்டும்,
மணியடித்துக் கொண்டும் நடந்தார்கள். அவ்வாறு செல்லுவதற்கு ஏற்கெனவே
ஏற்பட்டிருந்த ஓர் ஒப்பந்தம் அவர்கட்கு இடந்தரவில்லை. எனவே, அவர்கள்
நடத்தையை எதிர்த்து இடங்கையினர் கவர்னருக்கு முறையிட்டுக் கொண்டனர்.
எஸ்பிளனேட் மைதானம் அனைவருக்கும் பொதுவென்றும், ஒருவரையொருவர்
முந்திக்கொண்டு செல்லும் உரிமை ஏதும் கிடையாது என்றும் அரசாங்கம்
ஆணை பிறப்பித்தது.

திருவொற்றியூர்க் கோயில் இடங்கைத் தேப்பெருமாள் செட்டியின்
நிருவாகத்தில் நடைபெற்று வந்தது. அது எல்லாக் குலத்தினருக்கும்
பொதுவாக இருந்தது. ஆனால், வலங்கையினர் பறையரைக்கொண்டு
இடங்கையினரை அடிக்கச் சொன்னார்கள் என்று தேப்பெருமாள் செட்டியார்
அரசாங்கத்தினிடம் முறையிட்டார். இத்தகைய கலகங்கள் ஆண்டுதோறும்
நிகழ்ந்து வந்தன. ஒரு முறை சாந்தோம் சர்ச்சுக்கு அண்மையில் ஒரு பூசல்
நேரிட்டது. அங்குக் கோயிலில் திருவிழா நடைபெற்றது. அத்
திருவிழாவின்போது இடங்கையினர் ஐவண்ணப்பட்டுக் கொடிகளைக்
கயிறுகளில் கோத்துத் தெருக்களின் குறுக்கே கட்டுவதற்கு உரிமை
பெற்றிருந்தனர். ஆனால், வலங்கையினர் வெண்ணிறக் கொடியை மட்டுந்தான்
கட்டி வைக்கலாம். இடங்கையினர் வலங்கையினரின்மேல் அரசாங்கத்தினிடம்
முறையிட்டுக் கொண்டனர். திருவிழாக்களின் போது தெருக்களின் குறுக்கே
எந்தவிதமான கொடியையும் கட்டக்கூடாது என்று அரசாங்கத்தின் கட்டளை
பிறந்தது (1790 ஏப்ரல் 12). வலங்கை-இடங்கைக் கலகம் ஏகாம்பரநாதர்
கோயிலிலும் நடைபெற்றது.

காஞ்சிபுரத்தில் வடகலை வைணவருக்கும் தென்கலை
வைணவருக்குமிடையே போராட்டங்கள் தோன்றி, அவற்றை இரு
கட்சியினரும் அரசாங்கத்தின் தீர்ப்புக்கு விட்டனர்.

**கல்வி**

ஆங்கிலேயரின் ஆட்சியினால் இந்திய நாட்டுக்கு ஏற்பட்ட மாபெரும்
நன்மைகள் இரண்டு: இந்தியா ஒரு நாடாக அமைந்தது ஒன்று; இந்திய மக்கள்
ஆங்கிலம் பயில வாய்ப்பு ஏற்பட்டது மற்றொன்று.

வரலாற்று நிகழ்ச்சிகளின் காரணமாகத் தமிழ்மொழியில் பேச்சு
வழக்கிலும், எழுத்து வழக்கிலும் அன்னிய மொழிச் சொற்கள் நூற்றுக்கணக்கில்
இடம்பெற்றுவிட்டன. பேச்சு மொழிக்கும், பயிற்சி மொழிக்குமிடையே ஆழ்ந்த
வேறுபாடுகள் ஏற்பட்டன. எனவே, கல்வி சுற்றுத் தெளிவு பெறாதவர்கள்
தமிழ் இலக்கியத்தையும் இலக்கணத்தையும் பயில இயலாதவர்களானார்கள்.
பொதுமக்களுக்குக் கல்வி கற்கும் வாய்ப்பு மிகவும் குறைவாகக் காணப்பட்டது.
கிராமங்களில் சிறுசிறு பள்ளிக் கூடங்கள் நடைபெற்று வந்தன. தனித்தனி
ஆசிரியர்கள் அவற்றைத் திண்ணைகளின் மேலும், தெருநடைகளிலும் நடத்தி
வந்தனர். மாணவர்களின் பெற்றோர்கள் கொடுக்கும் சிறு ஊதியம், அரசாங்கம்
அளித்த மானியம், குடிமக்கள் அளித்த மேரைகள் ஆகியவற்றைக்கொண்டு
ஆசிரியர்கள் பிழைப்பை நடத்தி வந்தனர். மாணவர்கள் அமாவாசைதோறும்
‘லீவு’ (விடுமுறை) பெற்றனர். அதற்காக அவர்கள் அமாவாசைக்கு முந்திய
நாள் ‘வாவரிசி’ ஆசிரியருக்குக் கொண்டுவந்து கொடுப்பர். அஃதன்றிச்
சனிக்கிழமைகளில் மாணவர்கள் எரு முட்டை, நல்லெண்ணெய், காய்கறிகள்
முதலியவற்றையும் ஆசிரியருக்குக் கொண்டுவந்து கொடுப்பதுண்டு. புரட்டாசி
மாதங்களில் தசராவின் ஒன்பதாம் நாள், நவமியன்று ஆசிரியர்கள் தம்
மாணவர்கள் கற்ற வித்தை, பாடும் பாட்டு, ஆடும் ஆட்டம் ஆகியவற்றை
வீடுதோறும் குடிகளுக்குக் காட்டிச் சன்மானம் பெறுவார்கள்.

திண்ணைப் பள்ளிகளில் சேர்ந்து படிக்கும் வாய்ப்பு ஒரு சில
உயர்குலத்தினருக்கே கிடைத்தது. தொழிலாளர்கள் தம் மக்களை
இளமையிலேயே தத்தம் குலத்தொழிலில் ஈடுபடுத்திப் பயிற்சியளித்து
வந்தனர். அவ்விளைஞர்களுக்கு எழுத்து மணமே இல்லாமற் போயிற்று.
திண்ணைப்பள்ளிப் பயிற்சியும் இரண்டாண்டுகளுக்குமேல் நீடிப்பதில்லை.
மாணவர்கள் எழுத்தைக் கற்றவுடனே தமிழில் உள்ள பல நீதிநூல்களையும்
சதகங்களையும் மனப்பாடம் செய்வார்கள். அவர்கள் கற்ற கல்வியில் விரிவோ
ஆழமோ கிடையாது. மாணவர்கள் செய்யும் பிழைகளுக்கு ஆசிரியர்கள்
கொடுத்த தண்டனைகள் மிகவும் கொடுமையானதாக இருந்து வந்தன.
மாணவனைக் கோதண்டத்தில் மாட்டியடிப்பதும், அவர்களுடைய விரல்களை
வைத்து மணலில் தேய்ப்பதும் ஆசிரியர்கள் கொடுத்த தண்டனைகளில் சில.
மாணவர்களைத் தூக்கி, அவர்களுடைய இரு கைகளையும் தூலத்தில் கட்டி
அவர்களைத் தொங்கவிட்டு அடிப்பதற்குத்தான் கோதண்டம் மாட்டுதல் என்று
பெயர். படிப்பு வாராத மாணவர்களின் கால்களில் மரக்கட்டைகள் பூட்டிவிடுவார்கள். அவற்றை எடுத்துத் தோளில்
வைத்துக்கொண்டே நடந்து செல்லவேண்டும்.
தமிழில் எழுதப் படிக்கத் தெரிந்த ஒரு சிலரே மேற்கொண்டு தமிழ்
நூல்களைப் பயில முனைந்தனர். அவர்களும் ஒழுக்க நூல்களையும், தோத்திர
நூல்களையும், நிகண்டுகளையுமே பெரும்பாலும் கற்றுவந்தனர். அவர்கள்
புராணங்கள், சங்க இலக்கியம் ஆகியவற்றைப் பயிலும் வாய்ப்புப்
பெறுவதில்லை. அவர்கள் இலக்கிய இலக்கண ஆராய்ச்சியிலும் புகவில்லை.
விஞ்ஞானம், வரலாறு, தத்துவம், உயர்கணிதம் ஆகிய துறைகளில்
மாணவர்கள் பயிற்சி பெறுவதில்லை;
ஓலைகளில் எழுதியிருந்தவற்றைப்
படித்து வந்தனர். ஓலைகளின்மேல் எழுத்தாணியால் எழுதி வந்தனர்.
முதன்முதல் சிறுவர்களைப் பள்ளிக்கூடத்தில் வைப்பதனைச் ‘சுவடி தூக்குதல்’
என்பர். எழுதும் பனைஓலையை அழகாக வாரி, தொளையிட்டு வரிந்து
கட்டுவது அக் காலத்தில் ஒரு கலையாகக் கருதப்பட்டது.

ஆங்கிலேய அரசு நாட்டில் கல்வி வளர்ச்சிக்காக ஒரு திட்டம்
வகுத்தது (1854). அதற்கு ‘ஆங்கிலக் கல்வித் திட்டம்’ என்று பெயர்.
மாவட்டங்களிலெல்லாம் தாய்மொழிப் பயிற்சிப் பள்ளிகள் திறக்கவும், கல்வி
வாய்ப்பைப் பெருக்கவும், மாகாண அரசாங்கத்தில் கல்வித்துறை ஒன்று
அமைக்கவும், சென்னையிலும், கல்கத்தாவிலும், பம்பாயிலும்
பல்கலைக்கழகங்கள் தொடங்கவும், சாதி, மத வேறுபாடின்றி எல்லாப்
பள்ளிகளுக்கும் அரசாங்கத்தின் பொருள் உதவி வழங்கவும் அத் திட்டத்தில்
வழிகள் வகுக்கப்பட்டன. பள்ளிகளில் கீழ்வகுப்புகளில் தமிழும்,
மேல்வகுப்புகளில் ஆங்கிலமும் பயிற்சி மொழியாக்கப்பட்டன.
சென்னை அரசாங்கத்தில் கல்வித் துறை தொடங்கப் பட்டது;
அதற்கு
இயக்குநர் (Director of Public Instruction) ஒருவர் நியமிக்கப்பட்டார்.
முதன்முதல் இயக்குநராக நியமனமானவர் சர் அர்பத்நாட் (Sir A.J.
Arbuthnot) என்பவர். அவர் பிறகு சென்னைக் கவர்னராகவும், சென்னை,
கல்கத்தாப் பல்கலைக்கழகங்களின் உதவித் தலைவராகவும் (Vice Chancellor)
பணியாற்றினார்.
இந்திய அரசாங்கத்தின் 1857 ஆம் ஆண்டில் XXVII ஆம்
சட்டத்தின்கீழ்ச் சென்னையில் பல்கலைக்கழகம் ஒன்று நிறுவப்பட்டது.
செனெட் (Senate) என்ற ஆட்சிக் குழு அதன் நிருவாகத்தை நடத்தி வந்தது.
தொடக்கத்தில் கலைகள், சட்டம்,
மருத்துவம், கட்டடப் பொறியியல் ஆகியவற்றில் பயிற்சியும், பி.ஏ. பட்டமும்
அளிக்கப்பட்டன (1857-8). அரசாங்க உயர்நிலைப் பள்ளியானது மாநிலக்
கல்லூரியாக உயர்த்தப்பட்டது. ஆங்கில இலக்கியம், விஞ்ஞானம், வரலாறு,
பொருளாதாரம், உளவியல், ஒழுக்கவியல் ஆகிய துறைகளில் பேராசிரியர்கள்
அமர்த்தப்பட்டனர். பொறியியற் கல்லூரி 1834ஆம் ஆண்டிலும், மருத்துவக்
கல்லூரி 1835ஆம் ஆண்டிலும், ஓவியக் கலைப் பள்ளி 1850ஆம் ஆண்டிலும்,
சென்னைக் கிறித்தவக் கல்லூரி 1837ஆம் ஆண்டிலும், பச்சையப்பன் கல்லூரி
1841ஆம் ஆண்டிலும் தொடங்கப்பெற்றன.

தமிழகத்தில் தொடக்கக் கல்விப் பள்ளிகள் அமைப்பதில் மிகுந்த
ஊக்கம் காட்டியவர்கள் கிறித்தவப் பாதிரிகள் ஆவர். அவர்களுக்குச்
சென்னை அரசாங்கமும் பொருளுதவி வழங்கிற்று. பெண்களுக்கெனத் தனிக்
கல்விக்கூடங்களை நிறுவியர்களும் கிறித்தவப் பாதிரிகளேயாவர். சென்னை
அரசாங்கம் முதன் முதல் 1866ஆம் ஆண்டில் பெண்கள் பள்ளிகளைத்
திறக்கத் தொடங்கிற்று.

ஆங்கிலக் கல்விப் பயிற்சியினால் இந்திய மக்களுக்கு இரு வகையில்
நன்மை ஏற்பட்டது. முதலாவதாக, இந்திய எல்லைக்குள் அடைபட்டுக் கிடந்த
அவர்கள் ஆங்கில மொழிப் பயிற்சியின் மூலம் வெளி உலகையும் எட்டிப்
பார்க்கலானார்கள். ஐரோப்பாவில் பதினெட்டாம் நூற்றாண்டில் நடைபெற்ற
பிரெஞ்சுப் புரட்சியும், அமெரிக்கரின் சுதந்தரப் போராட்டமும் சிந்தனையைக்
கிளறிவிட்டன. பிரெஞ்சுப் புரட்சியாளர்கள் எழுப்பிய ‘சுதந்தரம், சமத்துவம்,
சகோதரத்துவம்’ என்ற குரல் இந்தியரின் இதயத்திலும் சுதந்தர வேட்கையைத்
தூண்டிவிட்டது. மூடப் பழக்கவழக்கங்களுக்கும், சாதி நீதிகளுக்கும்
கட்டுப்பட்டுக் கிடந்த இந்தியர் விழிப்புற்று எழுந்தனர். அயல்நாட்டவராகிய
ஆங்கிலேயர் தம்மைத் தளையிட்டு ஒடுக்கி வந்ததையும், தம் நாட்டைச்
சூறையாடி வந்ததையும் இந்திய அறிஞர் பலர் உணரலானார்கள். இந்திய நாடு
முழுவதும் ஒரே நாடு என்ற பேருண்மை அவர்களுடைய நெஞ்சில்
உதயமாயிற்று. இரண்டாவதாக எதையும் அப்படியே நம்பிவிடாமல் ஆய்ந்து சீர்தூக்கிப்
பார்க்கவேண்டும் என்னும் ஓர் உணர்ச்சியும் படித்த இந்தியரிடம்
ஓங்கிவளரலாயிற்று.

**சமயம்**

கிறித்தவப் பாதிரிகள் ஆங்கிலேய அரசாங்கத்தின் ஆதரவில் தம் சமய
மாற்றுப் பணியில் விறுவிறுப்படைந்தனர். அவர்கள் இந்து சமயத்தையும்
இந்துக் கடவுளரையும் இழித்துப் பேசி வந்தனர். சைவ வைணவ வாத
எதிர்வாதங்களும், வேதாந்த சித்தாந்தப் பூசல்களும் பெருகின. இவ்
வேறுபாடுகள் ஆங்கிலம் பயின்றவர்கட்கு வெறும் பிள்ளை விளையாட்டாகக்
காணப்பட்டன.

சென்னையில் முதல் அச்சுக்கூடம் 1711-ல் கிறித்தவப் பாதிரிகளால்
அமைக்கப்பட்டது. அவ் வச்சுக்கூடத்தினின்றும் விவிலிய வேத நூல் புதிய
ஏற்பாட்டின் தமிழ்ப் பதிப்பு ஒன்று வெளியாயிற்று. ‘மதராஸ் கெஜட்’ என்னும்
ஒரு பத்திரிகையும், ‘கூரியர்’ (Courier) என்னும் ஒரு பத்திரிகையும்
அரசாங்கச் செய்திகளை ஏற்றுக்கொண்டு வெளிவந்தன. சென்னையில்
1820ஆம் ஆண்டுக்குப் பிறகு ‘தி கவர்ன்மென்ட் கெஜட்’, ‘தி மதராஸ்
கெஜட்’, ‘தி மெட்ராஸ் கூரியர்’ என்று மூன்று ஆங்கிலப் பத்திரிகைகள்
வெளியிடப்பட்டன. ‘இந்து’ பத்திரிகையின் முதல் பதிப்பு 1878 செப்டம்பர்
20ஆம் நாள் வெளிவந்தது. ‘மதராஸ் மெயில்’ என்னும் ஆங்கிலப்
பத்திரிகையின் முதல் பதிப்பு 1878 டிசம்பர் 14ஆம் நாள் வெளிவந்தது.
‘சுதேசமித்திரன்’ என்னும் தமிழ் நாளேடு 1880-ல் தொடங்கப்பட்டது. இவை
யன்றி வேறு சில ஏடுகளும் செய்தித்தாள்களும் வெளிவந்தன. அச்சுப் பொறி
அறிவின் எல்லையை விரிவடையச் செய்தது.

வட இந்தியாவில் ராஜா ராம்மோகன்ராய், தேவேந்திர நாத் தாகூர்,
கேசவசந்திர சென், தயானந்த சரசுவதி, இராமகிருஷ்ண பரமஹம்சர்
ஆகியோர் இந்து சமயக் கோட்பாடுகளில் பல அடிப்படையான புரட்சிகரமான
திருத்தங்கள் செய்தனர். இராமகிருஷ்ணரின் தலைமை மாணாக்கரான சுவாமி
விவேகானந்தர் தம் குருவின் கொள்கைகளையும் வேதாந்தக் கருத்துகளையும்
உலகறிய ஓதிவந்தார். ஆங்கிலத்தில் பி. ஏ. பட்டம் பெற்ற இவர் துறவு
பூண்டு வேதாந்த சமயத்துக்கும், மக்களின் அரசியல் விழிப்புக்கும் ஆற்றிய
பணியின் மதிப்பை அளவிட முடியாது. நாளடைவில் இராமகிருஷ்ணர் பேரால்
ஒரு மடம் தொடங்கப்பட்டது. அது இந்தியா முழுவதிலும், உலகில் பல
இடங்களிலும் கிளை மடங்கள் தொடங்கிச் சமயப் பணியும், கல்வி வளர்ச்சி,
மருத்துவ உதவி போன்ற மக்கள் தொண்டுகளையும் செய்து வருகின்றது.

வடக்கே இராமகிருஷ்ணர் வாழ்ந்திருந்த அதே காலத்தில் தமிழகத்தில்
இராமலிங்க அடிகள் தோன்றிச் சமயத் துறையிலும் சமூகத் துறையிலும் பல
புரட்சிகரமான மாறுதல்களைச் செய்தார். தமிழ் இலக்கியத்துக்குப் புதிய
திருப்பங்கள் கொடுத்துப் பல புதிய படைப்புகளையும் உதவினார். வரலாற்று
ஆசிரியர்கள் எக்காரணத்தாலோ இதுவரையில் இராமலிங்க அடிகளாரின்
சீரிய தொண்டுகளைத் தீர ஆராயாமல் புறக்கணித்து வந்துள்ளனர். அடிகள்
சமய வழக்கில் ஏற்பட்டிருந்த பல தீய சடங்குகளையும், மரபுகளையும் அறவே
ஒழிக்க முயன்றார். புராணங்களையும் சாத்திரங்களையும் வெறுங் கற்பனைகள்
என்றும், அவை அறிவு வளர்ச்சிக்கு இடப்பட்ட தளைகள் என்றும் கூறிக்
‘கலையுரைத்த கற்பனையே நிலையெனக் கொண்டாடும் கண்மூடிப்
பழக்கமெல்லாம் மண்மூடிப்போக’ என்று அவற்றின்மேல் தம் வெறுப்பைக்
கொட்டினார். சமயங்கள் அனைத்தும் ஒரே உண்மையையே வற்புறுத்துகின்றன
வென்றும், அவை மெய்யுணர்வுப் பாதையில் ஏற்றுவிக்கும் பல படிகளாகும்
என்றும் அவர் விளக்கினார். இக் கொள்கையின் அடிப்படையில் அவர்,
‘சமரச சுத்த சன்மார்க்க சங்கம்’ என்னும் இயக்கம் ஒன்றைத் தோற்றுவித்தார்
(1865). சமரச சன்மார்க்கம் என்னும் ஒருப்பாட்டுக் கொள்கை
திருமந்திரத்திலேயே காணப்படுகின்றது. அதைத் தாயுமானவரும்
விளக்கியிருக்கின்றார். அதை ஓர் இயக்கமாகவே அமைத்தவர் இராமலிங்க
அடிகளார் ஆவார். கோயில் வழிபாட்டில் அவர் செய்துள்ள பெரும் புரட்சி
ஒன்றினைப்போல் உலகில் இதுவரையில் யாருமே செய்ததில்லை.
தென்னார்க்காட்டு மாவட்டத்தில் வடலூர் என்னும் இடத்தில் அவர்
ஞானசபை ஒன்றை அமைத்தார் (1872). அதில் விளக்கு ஒன்றை ஏற்றி
வைத்து அதன் முன்பு ஒளி விதிகளின்படி இழைக்கப்பட்ட கண்ணாடி ஒன்றை
நிறுத்தினார். இக் கண்ணாடியின் அகலம் 120 செ.மீ., உயரம் 180 செ.மீ.
கண்ணாடியை ஏழுவகைத் திரைகளால் மறைத்தார். கண்ணாடிக்கு அடுத்து
உள்ளது கலப்பு நிறத்திரை; அதை யடுத்து ஒன்றுக்குமுன் ஒன்றாக வெண்மை,
பொன்மை, சிவப்பு, பச்சை, நீலம், கறுப்பு ஆகிய வண்ணங்கள் கொண்ட
திரைகளைத் தொங்கவிட்டார். கறுப்புத் திரையில் தொடங்கி ஏழு
திரைகளையும் ஒவ்வொன்றாக விலக்கினால் விளக்கின் ‘சோதி’ பளபளவென்று
கண்ணுக்குத் தெரியும். உயிர்கள் ஏழுவகையான மறைப்புக்கு
உட்பட்டுள்ளனவென்றும், திரை மறைப்பெல்லாம் தீர்ந்துவிடுமாயின்
அருட்பெருஞ்சோதியான இறைவன் காட்சியளிப்பான் என்னும்
தத்துவத்தையும் ஞான சபையின் அமைப்பானது விளக்கிக்காட்டிற்று. ஆண்டு
தோறும் தை மாதம் பூசநாள் அன்று இந்த ஏழு திரைகளையும்
விலக்கி, சோதி தரிசனம் காட்டப்பட்டு வருகின்றது. அடிகளார் நோய்களுள்
மிகக் கொடிய நோய் பசிநோய் என்று உணர்ந்து, சாதி, குலம், சமயம் ஆகிய
வேறுபாடுகளைக் கருதாமல் ஏழைகளின் பசிக்கு உணவு அளிப்பதற்காக
வடலூரில் கூழ்ச்சாலை ஒன்று நிறுவினார் (1867). அன்று அவர் ஏற்றிய
அடுப்பு இன்றும் எரிந்துகொண்டே இருக்கிறது. பல நூற்றாண்டுகளாகத்
தமிழகத்தில் பிராமணருக்கு மட்டுமே அன்னதான ஏற்பாடுகள்
செய்யப்பட்டிருந்தன என்பதும், பெருந் தொகையில் ஏழை எளியவர்
அனைவரும் உண்டு பசியாறும் ஏற்பாட்டைச் செய்தவர் முதன்முதல்
அடிகளார்
தாம் என்பதும் இங்குக் குறிப்பிடத்தக்கன. உலகில் உயிர்களுக்கு
உறும் எல்லா ஊறுகளையும் தவிர்ப்பதே ஒருவர் மேற்கொள்ள வேண்டிய
கடமையாக இருக்கவேண்டுமென்றும், அந்த நோன்பைத் தவறாமல்
மேற்கொண்டு ஒழுகுவார் இறப்பையும் வெல்லலாம் என்றும் அவர் எடுத்துக்
கூறிவந்தார். ‘கொல்லாமை மேற்கொண்டு ஒழுகுவான் வாழ்நாள்மேல்
செல்லாது உயிர்உண்ணுங் கூற்று’ என்னுந் திருக்குறள் காட்டிய உண்மையை
அவர் ஓயாமல் வற்புறுத்தி வந்தார்.
அவரே வாடிய பயிரைக்
கண்டபோதெல்லாம் வாடியவர். எனவே, உயிர்களிடத்துக் காட்டும் அன்பில்
மிக உயர்நிலையை எட்டியிருந்தார். 

இராமலிங்க அடிகளார் தென்னார்க்காட்டு
மாவட்டத்தில் சிதம்பரத்துக்கு அண்மையில் உள்ள மருதூரில் (1823
அக்டோபர் 5ஆம் நாள்) கருணீகர் குலத்தில் பிறந்தார். அவருடைய இளமை
சென்னையில் கழிந்தது. அவர் ‘மனுமுறை கண்ட வாசகம்’ என்னும் அழகிய
உரைநடை நூல் ஒன்றை 1854-ல் எழுதி வெளியிட்டார். அப்போது அவரைப்
பல அறிஞர் சூழ்ந்தனர். அவர்களுள் தலையாயவர் சென்னை மாநிலக்
கல்லூரியில் தமிழ்ப் பேராசிரியராய் இருந்த தொழுவூர் வேலாயுத முதலியார்
ஆவார். இவர் அடிகளாரிடம் நெருங்கிய அன்பு பூண்டு அவர் எழுதி வந்த
பாடல்களைத் தொகுத்துத் ‘திருவருட்பா’ என்னும் பெயரில் ஒன்றை
வெளியிட்டார். அந் நூல் ஆறு திருமுறைகளாக வகுக்கப்பட்டுள்ளது. முதல்
நான்கு திருமுறைகள் 1867-ல் வெளிவந்தன. இராமலிங்க அடிகளார் பதினாறு
ஆண்டுகள் (1858-1874) கருங்குழி என்னும் சிற்றூரில் தங்கியிருந்தார்.
அப்போதுதான் ‘அருட்பெருஞ் சோதி அகவல்’ என்னும் அவருடைய பாடல்
இயற்றப்பட்டது. அது 1596 அடிகளால் ஆனது; ஆசிரியப்பாவால்
இயற்றப்பட்டது.

பத்தொன்பதாம் நூற்றாண்டின் இலக்கியப் படைப்புகளில் ஈடிணையற்று
மிக உயர்ந்த நிலையில் நின்று ஒளிர்பவர்
வடலூர் இராமலிங்க அடிகளார். அவருடைய பாடல்கள்
நெஞ்சையுருக்குவன; இனிய முழுமுழுச் சொற்களால் யாக்கப்பட்டன. இப்
பாடல்கள் ஒவ்வொன்றிலும் அன்பும், நெகிழ்ச்சியும், இன்பக் கசிவும்,
மெய்ம்மை ஒளியும் ததும்பி வழிவதைக் காணலாம். சொற்கோப்பு,
சொல்லடுக்கு, பல்வகை மெய்ப்பாடுகள், இசை வண்ணம் ஆகியவை இப்
பாடல்களின் சிறப்புகள்;
பல கீர்த்தனைகளையும் பாடியுள்ளார். அகத்துறை
யமைந்த இங்கிதமாலை என்னும் நூல் புலவர்களின் இலக்கண இலக்கிய
அறிவுக்கு ஒரு கட்டளைக் கல்லாக அமைந்துள்ளது. ‘அருட்பெருஞ்சோதி
அகவல்’ என்னும் பாடல் அவருடைய மெய்யுணர்வு அனுபவங்களை
விளக்குகின்றது. இராமலிங்க அடிகளார் காலத்திலேயே வாழ்ந்திருந்து,
அவர்மேல் ஆயிரக்கணக்கான கீர்த்தனைகளைப் பாடியவர் காரணப்பட்டுக்
கந்தசாமிப் பிள்ளை என்பவர். அவர் நல்ல இசைப் புலமை வாய்ந்தவர்.
வடலூருக்கு அண்மையில் மேட்டுக்குப்பம் அல்லது சித்தி வளாகம்
என்னும் சிற்றூரில் 1874ஆம் ஆண்டு தை மாதம் பூசநாள் அன்று (1874
ஜனவரி 30) ஒரு குடிசைக்குள் நுழைந்து தாளிட்டுக் கொண்டார். மீண்டும்
அவர் வெளியில் வந்ததை யாரும் காணவில்லை என்று அவர் காலத்தில்
தென்னார்க்காட்டு மாவட்டக் கலெக்டராக இருந்த கார்ஸ்ட்டின் (J.H.Garstin,
I.C.S.) என்ற ஆங்கிலேயர் கூறுகின்றார். ‘கூற்றம் குதித்தலும் கைகூடும்
நோற்றலின் ஆற்றல் தலைப்பட்ட வர்க்கு’ என்று திருவள்ளுவரும், ‘எழுகின்ற
தீயில் கற்பூரத்தை யொக்கப் பொழிகின்ற இவ்வுடல் போம் அப்பரத்தே’
என்று திருமூலரும், ‘சித்தம் நிருவிகற்பம்; சேர்ந்தார் உடல் தீபம் வைத்த
கற்பூரம்போல் வயங்கும் பராபரமே’ என்று தாயுமானவரும் வகுத்த
இலக்கணத்துக்கு ஏற்ப இராமலிங்க அடிகளார்தம் உடல் ஒளி உடலாக மாற
இறையொளியில் கலந்துவிட்டார் என்பர்.

சாதி, சமய, குல, கோத்திர வேறுபாடுகளையும், சமயப் பூசல்களையும்,
கண்மூடிப் பழக்கங்களையும் களைந்தெறிய முற்பட்டதற்காகச் சில
சமயவாதிகள் அவரை வெறுத்துத் தூற்றி வந்ததுண்டு. தமிழகத்தில்
முதன்முதல் ‘கருணையிலா ஆட்சி கடுகி ஒழிக’ என்னும் குரலை எழுப்பியவர்
அடிகளார்தாம்.

**தமிழ் இலக்கியம்**

ஆங்கிலேயரின் திறமையான ஆட்சியின்கீழ் நாட்டில் அமைதி
நிலவிற்று; கலகங்கள் ஓய்ந்தன. இடையூறுகள் இன்றிக் குடிமக்கள்
தத்தம் தொழிலில் ஈடுபட்டு வந்தார்கள். தமிழ்ப் புலவர்கள் பலர் தோன்றித்
தமிழை வளர்த்தார்கள். எழுதுவதற்குக் காகிதமும், நூல்கள் வெளியிட அச்சுப்
பொறியும் கிடைத்த பிறகு தமிழ் நூலாசிரியரின் பணியிலும் முன்னேற்றம்
காணப்பட்டது. ஆங்கில மொழிப்பயிற்சி ஏற்பட்ட பின்பு தமிழ் இலக்கியப்
படைப்புகளில் பல புதுமைகள் நுழைந்தன. உரைநடை புதிய வடிவில்
உருவாயிற்று. ஏற்கெனவே சிலப்பதிகாரத்திலும் உரைகளிலும் உரைநடை
கையாளப்பட்டு வந்ததாயினும் பத்தொன்பதாம் நூற்றாண்டில் எழுந்த உரை,
காலத்தைத் தழுவி எழுந்ததாகும். இராமலிங்க அடிகளார், ஆறுமுக நாவலர்,
தியாகராசச் செட்டியார் முதலியோர் உரைநடையைத் தொடக்கி வைத்தனர்.
பழங்கால உரையானது நீண்ட சொற்றொடர்களால் ஆக்கப்பட்டிருந்தது.
ஐரோப்பியர் வருகைக்குப் பின்பு உரைகள் சிறுசிறு சொற்றொடர்களினால்
அமையலாயின. ஒரு தொடருக்கும் அடுத்ததற்கும் இடையே இடைவெளி
விடுவதும், முற்றுப்புள்ளி, காற்புள்ளி, அரைப்புள்ளி, முக்காற்புள்ளி,
மேற்கோற் புள்ளிகள் ஆகியவற்றை அமைப்பதும் பழக்கத்துக்கு வந்தன.
உரை பல பத்திகளாகவும் எழுதப்பட்டது. வேதநாயகம் பிள்ளை எழுதிய
‘பிரதாப முதலியார் சரித்திரமும்’, இராசம் ஐயரின் ‘கமலாம்பாள் சரித்திரமும்’
பிற்காலத்தில் எழவிருந்த நூற்றுக்கணக்கான தமிழ் நாவல்களுக்கு
வழிவகுத்துக் கொடுத்தன. இவையன்றி வி. கோ. சூரியநாராயண சாஸ்திரி
எழுதிய ‘மதிவாணன்’, மாதவய்யா எழுதிய ‘பத்மாவதி’, சரவணம் பிள்ளை
எழுதிய ‘மோகனாங்கி’ ஆகியவையும் பத்தொன்பதாம் நூற்றாண்டின்
படைப்புகளாம். இலக்கியம் பயிலாத பொதுமக்களுக்கெனப் பல உரைநடை
நூல்கள் எழுந்தன. மகாபாரதம், இராமாயணம், பாகவதம், விக்கிரமாதித்தன்
கதை, பன்னிரண்டு மந்திரி கதை, அரபிக் கதைகள் ஆகியவை மக்கள் பேசும்
எளிய நடையில் எழுதப்பட்டன.

செய்யுள் நடையில் தலபுராணங்கள் பல வெளியாயின. திரிசிபுரம்
மீனாட்சிசுந்தரம் பிள்ளை அவர்கள் மாபெரும் புலவராகப் பெரும் புலவர்கள்
போற்ற வாழ்ந்தவர். அவர் பல தலபுராணங்கள் இயற்றினார். வல்லூர்
தேவராசப்பிள்ளை ‘குசேலோபாக்கியானம்’ என்னும் நூலை நெஞ்சு
நெகிழ்விக்கும் தெள்ளுதமிழில் பாடினார். கிருஷ்ணபிள்ளை என்ற கிறித்தவப்
புலவர் கிறித்தவ சமயக் காவியம் ஒன்றைப் பாடினார். இக்காவியம் ஜான்
பன்யன் (John Bunyan)
என்ற ஆங்கில ஆசிரியர் எழுதிய ‘வாழ்க்கைப்
பயணியின் போக்கு’ (Pilgrim’s Progress)
என்னும் நூலைத் தழுவி எழுந்தது. இதன் பெயர் ‘இரட்சணிய யாத்திரிகம்’
என்பது. கிருஷ்ணபிள்ளை கம்பனின் இலக்கிய முறைகளைக் கையாண்டு
வெற்றி பெற்றிருக்கின்றார். தேவாரப் பாடல்களின் சாயையும், ஆழ்வார்கள்
பாடல்களின் அமைப்பும் இவர் பாடல்களில் காணலாம். மாயூரம் வேதநாயகம்
பிள்ளை யவர்கள் பல சமரசக் கீர்த்தனைகளையும், நீதிநெறிப் பாடல்களையும்
பல்வேறு இசையமைப்புகளில் பாடியுள்ளார். இன்றும் அவர் பாடல்கள்
இசையரங்கங்களிலும் வானொலியிலும் பாடப்பட்டு வருகின்றன.

**மொழி ஆராய்ச்சி**

கால்டுவெல் (Robert Caldwell) என்ற கிறித்தவப் பாதிரியார்
அயர்லாந்து நாட்டிலிருந்து இந்தியாவுக்குச் சமயப் பணி செய்ய வந்தவர்.
திராவிட மொழிகள் அவருடைய கருத்தைக் கவர்ந்தன. அம் மொழிகளை
நன்கு ஆராய்ந்து அவற்றுக்கு ஒப்பிலக்கணம் ஒன்று எழுதினார். அவர்
காட்டிய வழியைப் பின்பற்றியே பின் வந்த மொழி ஆராய்ச்சியாளர்
அனைவரும் சென்றுள்ளனர். வின்ஸ்லோ என்பவர் தமிழில் மிகப்
பெரியதொரு தமிழ்-ஆங்கில அகராதி இயற்றியுள்ளார். யாழ்ப்பாணத்துக்
கதிரைவேற் பிள்ளையும் தமிழ்-தமிழ் அகராதி ஒன்று இயற்றி வெளியிட்டார்.
தமிழ்மொழிக்குப் போப்பையர் செய்த மாபெரும் பணியைத் தமிழர்
என்றுமே மறவார்கள். அவர் திருக்குறள், நாலடியார், திருவாசகம் ஆகிய
நூல்களை ஆங்கிலத்தில் மொழிபெயர்த்திருக்கின்றார். தமிழின்
வளமையையும், பெருமையையும் ஆங்கில உலகத்துக்கு எடுத்துக்காட்டிய
சிறப்பு அவரையே சாரும். அவர் கிறித்தவர் ஆதலினாலும், சைவசித்தாந்த
நுண்கருத்துகளை நன்கு ஆய்ந்து அறியாதவர் ஆதலினாலும் அவருடைய
திருவாசக மொழிபெயர்ப்பில் சிற்சில இடங்களில் கருத்துப் பிறழ்ச்சிகள்
காணப்படுகின்றன. தம் கல்லறையின்மேல் தாம் ஒரு ‘தமிழ் மாணவன்’
என்னும் செய்தியைப் பொறிக்குமாறு விழைந்தாராம்; அவருக்குத் தமிழில்
அவ்வளவு ஆழ்ந்த பற்று இருந்தது. போப்பையர் தமிழில் மாணவர்க்கு
இலக்கணமும் ஐ. சி. எஸ். பயிற்சி பெற்றுவந்த ஆங்கிலேய மாணவர்கட்குத்
தமிழ்ப்பாடப் புத்தகங்களும் இயற்றியுள்ளார்.

இலங்கையில் யாழ்ப்பாணத்துப் பிறந்த சில புலவர்கள் அரிய நூல்கள்
இயற்றியுள்ளனர். விசுவநாத சாஸ்திரியார் வண்ணக் குறவஞ்சி, நகுலமலைக்
குறவஞ்சி ஆகியவற்றைத் திறம்படப் பாடியுள்ளார். இருபொருள்படப்
(சிலேடையாகப்) பாடுவதில் இவர் ஆற்றல் வாய்ந்தவர். சி. வை. தாமோதரம் பிள்ளை என்பவர்
தொல்காப்பியம், வீரசோழியம், இறையனார் அகப்பொருள், இலக்கண
விளக்கவுரை ஆகிய இலக்கண நூல்களையும், கலித்தொகை, தணிகைப்
புராணம், சூளாமணி ஆகிய இலக்கிய நூல்களையும் பதிப்பித்தார். கணபதி
ஐயர் என்பவர் அதிரூபாவதி நாடகம், அபிமன்னு நாடகம், அலங்காரரூபாவதி
நாடகம், மலையகந்தி நாடகம் முதலிய நாடகங்களை இயற்றியுள்ளார்.
பத்தொன்பதாம் நூற்றாண்டில் தமிழகத்தில் சிறந்த நாடகங்கள் ஏதும்
வெளிவரவில்லை. பாமர மக்களுக்கெனப் பாரதம், இராமாயணம், பாகவதம்
ஆகியவற்றிலிருந்து எடுக்கப்பட்ட கதைகளும், அரிச்சந்திரன் கதையும்
கிராமப்புறங்களில் தெருக்கூத்துகளாக நடித்துக் காட்டப்பட்டன. இக்
கூத்துகள், கிராமத்தில் பொது இடங்களிலும், அம்மன் கோயில்களின் முன்பும்
இரவு முழுவதும், பொழுது விடியவிடிய நடைபெறுவதுண்டு. நாட்டுப்புறங்களில்
தெலுங்குக் கூத்துகளும் நடைபெற்று வந்தன.

**திவ்விய ஞான சபை**

மக்கள் இதயங்களில் தேங்கித் தட்டுப்பட்டுச் சுருங்கிக் கிடந்த ஆன்மிக
உணர்ச்சியும், தத்துவ ஆராய்ச்சியில் ஏற்பட்ட வேட்கையும், பழங்
கருத்துகளில் புதிய உண்மைகளை நாடும் புத்துணர்ச்சியும் திவ்விய ஞான
சபையினால் (Thesophical Society) வெளிப்படுத்தப்பட்டன. இச் சபையை
அமைத்தவர்கள் பிளாவட்ஸ்கி அம்மையாரும், ஆல்காட் என்பவரும் ஆவர்.
இது முதன்முதல் அமெரிக்காவில் தோற்றுவிக்கப்பட்டது. பிறகு இது
அடையாற்றின் தென்கரைக்கு மாற்றப்பட்டது. டாக்டர் அன்னிப்பெசன்ட்
அம்மையார் இச் சபையின் நிருவாகத்தில் பங்கு கொண்டு ஐம்பதாண்டுகள்
இதன் தலைவராகப் பணியாற்றினார். சென்னையில் பல பேரறிஞர்கள் திவ்விய
ஞான சபையில் உறுப்பினரானார்கள். வேதம், உபநிடதங்கள், பகவத் கீதை
போன்ற வடமொழிச் சமய நூல்களைப் பயில்வதும், வழக்கற்று மறைந்துவந்த
அவற்றை மீண்டும் விளக்கி மக்கள் அனைவரும் அறியுமாறு செய்வதும் இச்
சபையின் நோக்கமாகும். இச்சபை சமரச நோக்கம் கொண்டது. பெரும்பாலும்
பிராமணரே இச் சபையில் சேர்ந்தனர். பிராமணர்கள் மட்டும் ஓதிவந்த
வேதங்களையும் மந்திரங்களையும் ஏனைய சில இந்துக்களும் கிறித்தவர்களும்,
முஸ்லிம்களும், பார்சிகளும் ஒருங்கே இணைந்து அமர்ந்து ஓதும் வகையில்
பழம் மரபுகளை மாற்றிய பெருமை அன்னிப்பெசன்ட்
அம்மையாருடையதாகும். ஆனால், இன்றுவரை தமிழ்ச் சமயநூல்கள் இச்
சபையோரின் கவனத்திற்கு வரவில்லை.

**பஞ்சம்**

தமிழகத்தில் 1876-78ஆம் ஆண்டுகளில் மாபெரும் பஞ்சம் ஒன்று
தோன்றி இலட்சக்கணக்கான மக்களின் உயிரைக் குடித்தது. இதனைத் தாது-
சுவர ஆண்டுக் கருப்பு என்று குறிப்பிடுவார்கள். இக் கருப்பினால்
அதிகமான உயிர்ச்சேதம் வட ஆர்க்காட்டு மாவட்டத்தில்தான் ஏற்பட்டது.
அவ் வட்டத்து மக்கள் இன்றும் அதைப் பேசிக்கொள்ளுவதுண்டு. உண்ண
உணவின்மையாலும், உப்புக் கிடைக்காமையினாலும் குடிகள் வெறுங்காட்டுக்
கீரைவகைகளை வேகவைத்துத் தின்றார்கள் என்றும், சிலர் களிமண்
உருண்டைகளையும் தின்று உயிர் துறந்தார்கள் என்றும் அம் மாவட்டத்தில்
செய்திகள் இன்றும் நடமாடுகின்றன. அரசினர் பஞ்ச நிவாரண வேலைகளை
மும்முரமாக எடுத்துச் செய்தார்கள். பல செல்வந்தர்கள் ஏழை மக்களுக்கு
நாடோறும் ஆயிரக்கணக்கில் உணவளித்து வந்தார்கள். சென்னையிலும்,
வடஆர்க்காடு, செங்கற்பட்டு மாவட்டங்களிலும் கஞ்சித் தொட்டிகள்
நடத்தப்பட்டன. பஞ்ச நிவாரணப் பணிகளுள் ஒன்றாகப் பக்கிங்காம்
கால்வாயின் ஒரு பகுதி வெட்டப்பட்டது. குடிமக்கள் ஆயிரக் கணக்கில்
குடிபெயர்ந்து அலையலானார்கள்.

**சித்திரவதை**

கிராமங்களில் வரி கொடுக்க முடியாதவர்களை வரி தண்டும்
அதிகாரிகளுள் சிலர் சித்திரவதை செய்தனர். சிலரைத் தொழுக்கட்டையில்
மாட்டி வாட்டுவார்கள். சிலருக்கு அண்ணாந்தாள் போடுவார்கள். ஒரு
பலகையில் தலையும் கைகளும் மட்டும் நுழையுமாறு தொளைகள் செய்து
அதில் வரிகொடாதவரை மாட்டி வைத்துவிடுவதற்குத் தொழுக்கட்டை
மாட்டுதல் என்று பொருள். அண்ணாந்தாள் என்ற தண்டனை விதிக்கப்பட்ட
வர்கள் குனிந்து நிற்பார்கள். அவர்களுடைய கைகள் கால்களுடன் சேர்த்துக்
கட்டப்படும்; முதுகின்மேல் பாறாங்கல் ஒன்று ஏற்றப்படும். இக் கோலத்தில்
அவர்கள் வேகும் வெயிலில் நிறுத்தப்படுவர். மேலும், வரி
கொடாதவர்களுக்குக் கசையடிகள் கொடுப்பதுமுண்டு. சென்னை
அரசாங்கத்துக்கு இச் சித்திரவதைகளைப்பற்றி ஏராளமான முறையீடுகள்
வந்தன. அரசாங்கம் சித்திரவதை விசாரணைக் குழு (1854) ஒன்று அமைத்தது.
அதன் பரிந்துரைகளின் பயனாய்க் கிராம அதிகாரிகளிடமிருந்து வரிகொடாக்
குற்றத்துக்குத் தண்டனையளிக்கும் அதிகாரம் பறிக்கப்பட்டது.

**துறைமுகம்**

சென்னையில் இப்போதுள்ள துறைமுகமானது 1876-81ஆம்
ஆண்டுகளில் கட்டப்பட்டது. அதன் ஆழம் 37 அடி. பரப்பு 200 ஏக்கர்.
பகலிலும், இரவிலும் எப்போதும் கப்பல்கள் உள்ளே நுழையுமாறு இச்
செயற்கைத் துறைமுகம் அமைக்கப்பட்டது.
மக்கள்தொகைக் கணக்கெடுப்பு
முதன்முதல் சென்னையில்தான் மக்கள்தொகை கணக்கிடப் பட்டது
(1871). பிறகு இது ஏனைய இடங்களுக்கும் விரிவுறுத்தப்பட்டது.
அயல்நாடு சென்ற இந்தியர்கள்
பஞ்சத்தினாலும் ஏழ்மையினாலும் வாடிய தமிழர் ஆயிரக்கணக்கில்
தென்னாப்பிரிக்க நாடுகளுக்கும், இலங்கைக்கும், பிஜி முதலான கிழக்கிந்தியத்
தீவுகளுக்கும் தொழில் செய்து பிழைக்கச் சென்றார்கள். அந்நாடுகளில்
தேயிலை, காப்பி, இரப்பர்த் தோட்டங்களிலும் சுரங்கங்களிலும் இவர்கள்
கூலிகளாகச் சேர்ந்தனர். அத் தோட்டங்கள், சுரங்கங்கள் ஆகியவற்றின்
முதலாளிகளுக்கு ஆள் பிடித்துக் கொடுத்தவர்களுக்குத் தரகு
கொடுக்கப்பட்டது. கூலிகளாகச் சேர்ந்த தமிழருக்குப் பொன்னும், பொருளும்,
பூமியும் கிடைக்குமென்றும், அவர்கள் குறுகிய காலத்தில் பெரிய
செல்வந்தர்களாகி விடலாம் என்றும் தரகர்கள் இச்சை காட்டி அவர்களை
ஏமாற்றினார்கள். இந்தியக் கூலிகள் சென்ற விடத்திலெல்லாம் விலங்குகளினும்
இழிவாகவும், அடிமைகளைவிடக் கொடுமையாகவும் நடத்தப்பட்டனர்.
தென்னாப்பிரிக்க அரசாங்கம் அவர்களைக் ‘காட்டுமிராண்டிகளான இந்த
ஆசிய நாட்டு மக்கள், இந்தியாவின் அநாகரிகக் குடிகள்’ என்று
ஆவணங்களில் பதிவுசெய்தது. தம் நாட்டிலேயே ஆங்கிலேயருக்கு
அடிமைகளாக இருந்த இந்தியர்கள், அயல்நாட்டில் அவதிக்குள்ளான
அவர்களுடைய சகோதர்களுக்கு ஓர் உதவியும் செய்ய முடியாமல் தவித்தனர்.

இந்திய தேசியக் காங்கிரஸ்
ஆங்கிலக் கல்வியினால் விழிப்புண்ட இந்தியர் தம் நாட்டை
ஆங்கிலேயரின் தளையினின்றும் விடுவிப்பதற்கான முயற்சிகளை
மேற்கொள்ளலாயினர். பிரிட்டிஷ் ஆட்சிக்கு உட்பட்டிருந்த
அமெரிக்காவானது போராடிச் சுதந்தரம் பெற்றது. பிரிட்டிஷார் கனடா,
ஆஸ்திரேலியா முதலிய குடியேற்ற நாடுகளுக்கும் விடுதலை வழங்கினர். இந்
நிகழ்ச்சிகள் யாவும் இந்தியரின்
சுதந்தரவேட்கையைத் தூண்டிவிட்டன. கல்கத்தாவில் இந்திய தேசியக்
காங்கிரஸ் நிறுவனம் தோற்றுவிக்கப்பட்டது (1885). தொடக்கத்தில் அதில்
எழுபது உறுப்பினரே சேர்ந்திருந்தனர். அதன் கூட்டம் ஒன்று சென்னையில்
நடைபெற்றது. அதில் ராஜா சர் டி. மாதவராவ், விசயராகவாச்சாரியார்,
ஜி. சுப்பிரமணிய ஐயர், பி. ரங்கைய நாயுடு, பீ. அநந்தாசார்லு, விசய நகரத்து
மகாராசா, சர் ஆநந்த கஜபதி ஆகிய தலைவர்கள் கலந்து கொண்டனர்.
பச்சையப்பன் கல்லூரி முதல்வர் ஜான் ஆதம் (John Adam), புகழ்பெற்ற
வழக்கறிஞராக இருந்தவரான ஜான் புரூஸ் நார்ட்டன் (John Bruce Norton)
என்பாரின் மகன் எர்ட்லி நார்ட்டன் (Eardley Norton)
என்ற இரு ஐரோப்பியரும் அக் காங்கிரஸ் நடவடிக்கைகளில் பங்கு கொண்டனர்.
சென்னைக் கவர்னராக இருந்தவரான கானிமாரா பிரபு (Lord Connemara,
1886-90) காங்கிரஸ் தலைவர்களுக்குத் தோட்ட விருந்து ஒன்று வைத்து
உபசரித்தார்.

பத்தொன்பதாம் நூற்றாண்டின் இறுதிவரையில் இந்திய அரசியலில்
இந்தியருக்கு மேன்மேலும் உரிமைகள் வழங்க வேண்டுமென்றும், ‘சிவில்
சர்வீஸ்’ பணியில் மேலும் பல இந்தியர்கள் அமர்த்தப்படவேண்டும் என்றும்
ஆங்கிலேய அரசுக்கு விண்ணப்பித்துக்கொள்ளுவதே காங்கிரஸ் நிறுவனத்தின்
முழுநோக்கமாக இருந்துவந்தது. இந்தியருள் சிலர் காங்கிரஸின் முயற்சிகளுக்கு
அணையிட்டு வந்தனர். முஸ்லிம்கள் காங்கிரசுடன் ஒத்துழைக்காமல் ‘முஸ்லிம்
லீக்’ என்று தமக்கென ஒரு நிறுவனத்தை அமைத்துக்கொண்டனர்.
ஆங்கிலேயர் வெளிப்படையாகவே முஸ்லிம்கள் சார்பில் தம் ஆதரவைக்
காட்டிவந்தனர்.
