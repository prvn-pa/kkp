---
layout: post
comments: true
title: 15. பாண்டியரின் ஏற்றமும் வீழ்ச்சியும்
---

வேள்விக்குடிச் செப்பேடுகளையும், சீவரமங்கலத்துச் செப்பேடுகளையும்
வழங்கிய பாண்டியன் நெடுஞ்சடையன் பராந்தகன் பேராற்றல் வாய்ந்தவன்;
பாண்டிய நாட்டுக்கு ஏற்றம் கண்டவன்; பல மன்னர்களையும் போரில்
புறங்கண்டு தன் படைபலத்தின் சிறப்பை நாடறிய விட்டவன். குறுநில
மன்னரை ஒடுக்குவதற்காகவே ‘களக்குடி நாட்டுக் களக்குடியான கரவந்தபுரம்’
என்ற இடத்தில் கோட்டை ஒன்றைக் கட்டி, அதில் தண்டு நிறுத்தியிருந்தான். 
பாண்டியன் நெடுஞ்சடையன் பராந்தகன் தன் முன்னோர் சென்ற
வழியினின்றும் சில வகைகளில் விலகிச் சென்றான். அவர்கள் அனைவரும்
சைவம் வளர்த்தவர்கள்; பராந்தகன் வைணச் சார்புடையவன். அவன்
காலத்தில் பாண்டி நாட்டில் பெரியாழ்வாரும், ஆண்டாள் நாச்சியாரும்
வாழ்ந்து வந்தனர். அவர்களிடத்தில் பராந்தகனுக்குப் பற்றுதல் ஏற்பட்டது
போலும். வேள்விக்குடிச் செப்பேடுகளின் இறுதியில் வைணவ சமய
சுலோகங்கள் காணப்படுகின்றன. மற்றும் இப்பாண்டியன் மேற்கொண்ட
விருதுப் பெயர்கள் அத்தனையும் வடமொழிப் பெயர்களாகவே உள்ளன.
சீவரன், சீமனோகரன், சினச்சோழன், வீதகன்மஷன், விநயவிச்ருதன், விக்கிரம
பாரகன், வீர புரோகன், மானிய சாரனன், மநூபமன், மர்த்திகவீரன்,
கிரிஸ்திரன், கீதகின்னரன், கிருபாலயன், கண்டக நிஷ்டூரன், பாபபீரு,
குணக்ராகியன், கூடநிர்ணயன் என்பன அவற்றுள் சிலவாம். தமிழ்மொழியின்
காவலர்களாக இருந்துவந்த பாண்டிய மன்னரின் பரம்பரை வடமொழிக்கு
ஏற்றம் கொடுத்ததையும், அம்மொழிப் பெயர்களை மன்னன் விருப்பத்துடன்
ஏற்றுக் கொண்டதையும் அவனுடைய செப்பேடுகள் தெரிவிக்கின்றன.

நெடுஞ்சடையன் பராக்கிரமனை யடுத்து அவன் மகன் இரண்டாம்
இராசசிம்மன் அரசுகட்டில் ஏறினான். இவன்
கி.பி. 790-792ஆம் ஆண்டுகளில்
பாண்டிநாட்டுக் காவலனாக இருந்தான். இவன்
மகன் வரகுண மகாராசன் என்பவன். சோழநாடு முழுவதிலும் வரகுணனின்
கல்வெட்டுகள் கிடைத்துள்ளன. எனவே, அவன் சோழநாடு முழுவதையும்
வென்று தன் குடைக் கீழ் கொண்டுவந்தான் என்று ஊகிக்கலாம்.
வரகுணன் சைவப்
பற்றுடையவன்; மணிவாசகரின் வாழ்க்கையுடன்
தொடர்பு கொண்டிருந்த பெருமை வாய்ந்தவன்; அவருடைய பாடல்களில் தன்
பெயரும் இடம்பெறும் பேற்றைப் பெற்றவன். அவன் நாற்பத்து மூன்று
ஆண்டுகள் (கி.பி.792-835) அரசாண்டிருந்தான். அவன், வரலாற்றில் முதல் வரகுணன் என்று
குறிப்பிடப்படுகின்றான்.

முதல் வரகுணனுக்குப் பிறகு அவன் மகன் சீமாற சீவல்லபன்
அரியணை ஏறினான் (கி. பி. 835). அவன் பல்லவர், சோழர், சேரர், கங்கர்
உள்ளிட்ட பல மன்னர்களையும் வென்று புறங்கண்டான் என்று அவனைச்
சின்னமனூர்ச் செப்பேடுகள் பாராட்டுகின்றன. சீவல்லபன் ஈழத்தின்மேல்
படையெடுத்துச் சென்று ஆங்குப் பல நகரங்களை அழித்தான் என்றும்,
பொன்னாலான புத்தர் சிலைகளையும் பொன்னையும் மணியையும் கவர்ந்து
கொண்டு சிங்களத்தை வறுமைக்குள் ஆழ்த்தினான் என்றும் இலங்கை
வரலாறான மகாவமிசம் கூறுகின்றது.

சீமாற சீவல்லபன் மூன்றாம் நந்திவர்ம பல்லவனுடன் கி.பி.854-ல்
தெள்ளாற்றில் பொருது தோற்றான் என்று அறிகின்றோம். நந்திவர்மன் கண்ட
வெற்றி, ‘தெள்ளாறெறிந்த’ என்ற அழியா விருது ஒன்றை அவனுக்கு
வழங்கியது. இப் போரில் பாண்டியன் சீவல்லபன் தன் பெருமையையும்
தொண்டை மண்டலத்தையும் ஒருங்கே இழந்தான் என அறிகின்றோம்.
சீவல்லபன் கும்பகோணத்துக்கு அண்மையில் உள்ள அரிசிற்கரை என்னும்
ஊரில் நிருபதுங்கவர்ம பல்லவனிடம் தோல்வியுற்றுச் சோழ நாட்டின்
வடபகுதியை இழந்துவிட்டான். அவன் பல பெருந்தொல்லைகட்கு உட்பட்டு,
பல போர்களை வென்றும், பலவற்றில் தோற்றும், நாட்டை ஒருவாறு கட்டிக்
காத்துத் தன் மகன் இரண்டாம் வரகுணவர்மனுக்கு வைத்துவிட்டுத் தன்
கண்களை மூடினான் (கி. பி. 862).

வரகுணவர்மனுக்குச் சடையவர்மன் என்றும் ஒரு பெயருண்டு. அவன்
அரசியல் சூழ்ச்சியும், காலங்கருதி வினையாற்றும் ஆற்றலும் வாய்ந்தவன்.
நிருபதுங்க பல்லவனுடன் நட்புறவு பூண்டு வடபுலங்களினின்றும் புகைந்து
வரக்கூடிய பகைக்குத் தடையிட்டான். ஆனால், நிருபதுங்கன் மகன்
அபராசிதன் தொண்டைமண்டலத்தையும், சோழ நாட்டையும் பல்லவப்
பேரரசுக்கு மீட்டுக்கொள்ள முனைந்தான். ஆகவே, அவன் சோழநாட்டின்
மேல் படையெடுத்தான். சோழ நாட்டை ஆண்டு வந்த விசயாலயனாலும்,
அவன் மகன் ஆதித்தனாலும் அவனை எதிர்த்து நின்று வெல்ல
வியலவில்லை. போர் நடைபெற்ற இடமான இடவை என்ற நகரும் அதைச்
சூழ்ந்திருந்த இடங்களும் பல்லவர் வசமாயின. வெற்றி முரசு கொட்டிய
அபராசிதன் தொடர்ந்து பாண்டியன்மேல் பாய்ந்தான். ஆதித்த சோழனும்
பிருதிவிகங்கனும் அவனுக்குத் துணை நின்றனர். திருப்புறம்பயம் என்னும்
இடத்தில் நடந்த போரில் பிருதிவிகங்கன் உயிர் துறந்தான். பாண்டியன்
தோல்வியுற்றுப் பின்னடைந்தான். அவனுடைய ஆட்சிக்குட்பட்டிருந்த சோழ
நாட்டின் சில பகுதிகள், அவனுடைய பிடியினின்றும் நழுவி விட்டன.
வரகுணனுக்கு ஆண் மகவு இல்லைபோலும். அவனுக்குப்பின் அவன்
தம்பி பராந்தக பாண்டியன் மணிமுடி சூட்டிக்கொண்டான். இவன்
சடையவர்மன் என்ற பட்டப் பெயரைப் பூண்டான். இவனுக்கு வீரநாராயணன்
என்று மற்றொரு பட்டப் பெயரும் உண்டு. இவன் மனைவி சேரநாட்டு
இளவரசி வானவன் மாதேவி என்பாள். திருநெல்வேலி மாவட்டத்திலுள்ள
சேரமாதேவி என்னும் ஊர் இவ்வரசியின் பேரால் ஏற்பட்டதாகும். பராந்தக
பாண்டியன் பெண்ணாகடத்தை அழித்தான் என்றும், கொங்கர்களை
வென்றான் என்றும், கோயில்களுக்கும், அந்தணருக்கும், சமணப் பள்ளிகட்கும்
கொடைகள் வழங்கினான் என்றும் சின்னமனூர்ச் செப்பேடுகள் கூறுகின்றன.

சடையவர்மன் பராந்தகன் மகன் மூன்றாம் இராசசிம்மன் தன் தந்தையின்
காலத்துக்குப் பிறகு பாண்டி நாட்டின் அரசு கட்டிலை அணிசெய்தான்
(கி.பி. 900). அம் மன்னன்றான் சின்னமனூர்ச் செப்புப் பட்டயங்கள் வழங்கியவன்.
அவன் தன் பகைவர் பலர்மேல் வெற்றி கண்டவன் என்று அச் செப்பேடுகள்
கூறுகின்றன. ஆனால், அவன் கி.பி. 910-ல் முதலாம் பராந்தக சோழனிடம்
தோல்வியுற்றான் என்று சோழரின் கல்வெட்டுச் செய்திகள் கூறுகின்றன.
மதுரை கொண்ட கோப்பரகேசரி என்று முதலாம் பராந்தகன் விருதுப் பெயர்
ஒன்றை ஏற்றான். மூன்றாம் இராசசிம்மன் தோல்வியுற்றுச் சிங்கள நாட்டில்
அடைக்கலம் புகுந்த செய்தியும், அடுத்து அங்கிருந்து அவன் தன் தாயின்
பிறந்த நாடாகிய சேரநாட்டுக்குச் சென்று படைத்துணை தேடியதும் சோழரைப்
பற்றிய வரலாற்றுப் பகுதியில் ஏற்கெனவே குறிப்பிடப்பட்டன. சேர
நாட்டுக்குச் சென்ற இராசசிம்மனைப் பற்றிய செய்திகள் கிடைக்கவில்லை.
இராசசிம்மன் மகன் வீரபாண்டியன் (கி.பி.946-966) பாண்டி நாட்டுக்கு
ஏற்றம் புரிந்தவர்களுள் ஒருவனாவான். பராந்தக சோழன் ஆட்சியில் சோழப்
பேரரசின் ஆட்சிக்குட்பட்டிருந்த பாண்டி நாட்டுப் பகுதிகளை அவன் மீட்டுக்
கொண்டான். அவன் ‘சோழன் தலைகொண்ட கோவீர பாண்டியன்’ என்று
தன்னைப் பாராட்டிக் கொண்டுள்ளான்.
அவன் கொண்டது சோழ இளவரசர்களுள் ஒருவனது தலையே போலும்.
முதலாம் இராசராசனின் தமையனாகிய ஆதித்த கரிகாலன் வீரபாண்டியனை
வென்று அவன் முடியைக் கொண்டிருக்க வேண்டும் என்று சோழர்களின்
கல்வெட்டுகளிலிருந்து விளங்குகின்றது (கி.பி. 966).
வீரபாண்டியன் கி.பி. 966-ல் போரில் உயிர் துறந்தான். அவனுக்குப் பிறகு பல பாண்டியர்கள்
அரசாண்டு வந்துள்ளனர். அவர்களைப் பற்றிய தெளிவான செய்திகள் ஏதும்
கிடைக்கவில்லை. பதின்மூன்றாம் நூற்றாண்டின் தொடக்கம் வரையில்
அவர்கள் தம் ஆதிக்கத்தில் சிறுத்துப் புகழ் மங்கிச் சிற்றரசர்களாகக்
காலந்தள்ளி வந்தனர். அவர்கள் சோழர்களின் கோன்மைக்குக்
கீழ்ப்பட்டுத்திறை செலுத்தி வந்தனர்.

முதலாம் சடையவர்மன் குலசேகர பாண்டியன் கி.பி. 1190-ல் முடிசூட்டிக்
கொண்டான். அவன் சோழன் மூன்றாம் குலோத்துங்கனுடன் முரண்பட்டான்;
சோழனிடம் தான் கொண்டிருந்த பகைமையை மேலும் மேலும் வளர்த்துக்
கொண்டான். சோழன் வெகுண்டு குலசேகரன்மேல் படையெடுத்தான்.
பாண்டியன் தோற்றோடிவிட்டான். சோழன் மதுரையில் நுழைந்து பல
அரண்மனைகளை இடித்துத் தள்ளி அங்குச்
சோழ பாண்டியன் என்ற பட்டப்
பெயருடன் வீராபிடேகம் செய்து கொண்டான். எனினும், குலோத்துங்கன்
சில ஆண்டுகளுக்குப் பின் பாண்டி நாட்டு அரசுரிமையை மீளவும்
குலசேகரனுக்கே வழங்கிவிட்டான்.

**மாறவர்மன் சுந்தரபாண்டியன் (கி. பி. 1219-51)**

குலசேகரனுக்குப் பின்பு முதல் மாறவர்மன் சுந்தரபாண்டியன்
பட்டமேற்றான். இவன் குலசேகரனின் தம்பியாக இருக்கலாம் என்று சில
ஆய்வாளர் ஊகிக்கின்றனர். சோழநாட்டில் மூன்றாம் குலோத்துங்கன்
காலமான பிறகு, அவன் மகன் மூன்றாம் இராசராசன் சோழ அரியணை
ஏறினான். மாறவர்மன் சுந்தரபாண்டியன் சோழரின் மேல் படையெடுத்து
(கி.பி.1219) மூன்றாம் இராசராசனை வென்று அவனுடைய நாட்டைக் கைப்பற்றிக்
கொண்டான். பிறகு சுந்தரபாண்டியன் பழையாறையில் வீராபிடேகம்
செய்துகொண்டு, தில்லைச் சிற்றம்பலவனைத் தொழுது தன்னாடு திரும்பினான்.
திரும்பும் வழியில் பொன்னமராவதியில் தங்கியிருந்த போது இராசராச
சோழனைக் கண்டு அவனுக்கே சோழநாட்டு அரியணையை மீண்டும் வழங்கி
அவனிடம் திறைகொண்டான். ‘சோணாடு வழங்கியருளிய சுந்தர பாண்டிய தேவர்’ என்று
ஒரு விருதையும் அவன் இணைத்துக் கொண்டான்.
மூன்றாம் இராசராசன் பாண்டியனுடன் மீண்டும் பகை பூண்டு திறை
செலுத்திவந்ததை நிறுத்திவிட்டான். சுந்தர பாண்டியன் இராசராசன்மேல்
படையெடுத்து (கி.பி.1231) அவனை நாட்டை விட்டே விரட்டினான்.
இராசராசன் கோப்பெருஞ்சிங்கனால் பிடிபட்டுச் சேந்தமங்கலத்துக்
கோட்டையில் சிறைப்பட்டான்.

சுந்தரபாண்டியனை யடுத்து இரண்டாம் மாறவர்மன் சுந்தர பாண்டியன்
(கி.பி.1239-51) பாண்டிய நாட்டை யரசாண்டான். அவன் மூன்றாம்
இராசராசேந்திரனிடம் தோல்வியுண்டான். போசள மன்னன் வீரசோமேசுரன்
இராசேந்திரனுடன் போரிட்டு அவனை வென்று பாண்டி நாட்டு ஆட்சியைச்
சுந்தரபாண்டியனிடம் ஒப்படைத்தான்.
இரண்டாம் மாறவர்மன் சுந்தரபாண்டியனின் ஆட்சி கி.பி. 1251-ல்
முடிவுற்றது. அவனுக்குப் பின் முதலாம் சடையவர்மன் சுந்தரபாண்டியன்
அரியணை ஏறினான்.

சடையவர்மன் சுந்தரபாண்டியன் (கி.பி. 1251-1268)
பாண்டிய மன்னருள் பேரிலும் புகழிலும் முன்னணியில் நின்றவன்
சடையவர்மன் சுந்தரபாண்டியன் ஆவான். அவன் மாபெரும் வீரன்; மங்கிக்
கிடந்த பாண்டி நாட்டு ஒளியைத் தூண்டிவிட்டுப் பேரொளியாக வளர்த்தவன்.
அவனுடைய ஆட்சியில் பாண்டிநாட்டு ஆதிக்கம் சோழ நாட்டைக் கடந்து,
கேரளம், ஆந்திரம், கொங்கு நாடு ஆகிய நாடுகளிலும் பரந்து நின்றது.
சடையவர்மன் முதன்முதல் சேர மன்னன் உதயமார்த் தாண்டனை வென்று
தன் வெற்றி வாழ்க்கையைத் தொடங்கினான்; மலை நாட்டை அழித்தான்.
கண்ணனூரில் தங்கி ஆட்சி புரிந்துவந்த போசளர் இவனுக்கு அடிபணிந்தனர்;
காவிரி நாட்டைக் கைவிட்டு ஓடினர்; போசள மன்னன் சோமேசுரன்
வீரமரணம் எய்தினான் (கி.பி.1262). பாண்டியன் சோழ நாட்டைக் குன்ற
வைத்துக் கோப்பெருஞ்சிங்கனுடைய சேந்தமங்கலத்தை நோக்கித் தன்
படைகளைச் செலுத்தினான். காடவ மன்னன் கோப்பெருஞ்சிங்கன்
அவனுக்குப் பணிந்துவந்து திறை செலுத்த உடன்பட்டும், சடையவர்மன்
அவனைப் போரில் வென்று அவன் நாட்டைக் கைப்பற்றினான். எனினும், அவன் விரிந்த
இதயத்தினனாய்க் கோப்பெருஞ்சிங்கனுக்கே மணிமுடியை வழங்கி
அவனுடைய நட்பைப் பெற்றான். காடவர்கோனும் பாண்டியரின்கீழ் ஒரு
சிற்றரசனாக ஆட்சி புரிந்துவர ஒப்புக்கொண்டான்.

சடையவர்மன், கோப்பெருஞ்சிங்கன்மேல் தான் கொண்ட வெற்றியைச்
சிதம்பரத்தில் கொண்டாடி நடராசாவுக்குத் தன் வணக்கத்தைச் செலுத்திக்
கொண்டான். அங்கிருந்து அவன் திருவரங்கம் சென்று துலாபாரங்கன்
செய்தான். அடுத்து சடையவர்மனுடைய நோக்கம் சிங்களத்தின்மேல்
பாய்ந்தது. அவன் இலங்கையின்மேல் படையெடுத்துக் கி.பி. 1254-56
ஆண்டுகளில் அத் தீவின் வடபகுதியைக் கைப்பற்றினான். தான் அரியணை
ஏறிய ஆறாண்டுக்குள் பாண்டிநாட்டு மேலாட்சியைச் சேரர், போசளர்,
சோழர், காடவர், சிங்களர் ஆகியவர்கள் ஏற்றுக்கொள்ளும் அளவுக்குச்
சடையவர்மனின் படைபலச் செல்வாக்கானது அவனை உயர்த்திக்கொண்டே
போயிற்று. அவனுடைய ஆட்சியானது தெற்கில் திருவிதாங்கூரிலிருந்து
வடக்கில் தென்னார்க்காடு மாவட்டம் வரையில் பரவியிருந்தது.
சடையவர்மனின் திக்கு விசயம் ஓயவில்லை. அவன் தெலுங்குச் சோடமன்னன்
கண்டகோபாலன்மேல் அணிவகுத்துச் சென்று அவனை ஒரு போரில்
முறியடித்துக் கொன்றான். அடுத்துக் காகதீயன் கணபதியை வென்று
காஞ்சிபுரத்தைக் கைப்பற்றினான். தொடர்ந்து சடையவர்மன் நெல்லூரையும்
கைப்பற்றி அங்கு வீராபிடேகம் செய்து கொண்டு வெற்றிவிழாக்
கொண்டாடினான்.

சடையவர்மன் சுந்தரபாண்டியன் அரசியல் திறன் வாய்க்கப் பெற்றவன்;
அரைகுறையாக எதையும் விட்டு வைப்பவனல்லன். பொன்னி நாட்டைத் தன்
கன்னி நாட்டுடன் இணைத்துக் கொண்டான். பல வெற்றி விருதுகளையும்
அவன் அவ்வப்போது தன் பெயருடன் இணைத்துக் கொண்டான்.
சமஸ்தஜகதா தாரன், எம் மண்டலமும் கொண்டருளிய, ஹேமாச்சாதனா ராஜா,
மகாராசாதிராச-ஸ்ரீபரமேசுவர, மரகதப் பிருதிவி பிரித்புரங் கொண்டான்,
எல்லாந் தலையானான் என்பன அவன், பூண்டு மகிழ்ந்த விருதுகள். அவன்
திருவரங்கத்திலும் முடிசூட்டு விழா ஒன்றைக் கொண்டாடினான். சிதம்பரம்,
திருவரங்கம் கோயில்களுக்குப் பொன் வேய்ந்தான். சிதம்பரத்தில்
பொன்னம்பலம் ஒன்று கட்டினான். திருவரங்கம் கோயிலுக்குப் பதினெண்
நூறாயிரம் பொன் தானமாகக் கொடுத்தான். அவன் வெற்றி வீரனாகவும்
மாபெரும் வள்ளலாகவும் திகழ்ந்தான்.

சடையவர்மன் சுந்தரபாண்டியன் காலத்தில் அவனுடன் இருந்து, வேறு
பாண்டியர் நால்வர் அரசாண்டு வந்தனர் என்று மார்க்கோ போலோ (Marco
Polo) என்ற வழிப்போக்கர் கூறுகின்றார். ஆனால், வாசாப் (Wassaf) என்ற
முஸ்லிம் வரலாற்று ஆசிரியர், மூவர் பாண்டியர்கள் தனித்தனியாகவும்
சுதந்தரமாகவும் ஆண்டு வந்தனர் என்று எழுதுகின்றார். ஆனால், பாண்டி
நாடானது ஐந்து மண்டலங்களாகப் பிரிக்கப்பட்டிருந்ததற்கு ஒரே சமயத்தில்
ஐவர் மன்னர்கள் ஒரு நாட்டை ஆண்டனர் என்பது இயலாத செயலாகும்.
சடையவர்மன் சுந்தரபாண்டியனின் ஆட்சியில் சில இளவரசரும் பங்கு
கொண்டனர் என்று ஊகிக்க வேண்டியுள்ளது. அவர்களுள் சடையவர்மன்
வீரபாண்டியன் நாட்டாட்சியில் மிகவும் பெருமளவு ஈடுபாடு கொண்டிருந்தனன்
என்பதற்குக் கல்வெட்டுச் சான்றுகள் உள.

**மாறவர்மன் குலசேகர பாண்டியன் (கி.பி. 1268-1310)**

சடையவர்மன் சுந்தரபாண்டியனை யடுத்து மாறவர்மன் குலசேகர
பாண்டியன் முடிசூட்டிக் கொண்டான். பாண்டியப் பேரரசின் அரசியலில்
இரண்டாம் சடையவர்மன் சுந்தரபாண்டியன், மாறவர்மன் விக்கிரம பாண்டியன்,
மூன்றாம் சடையவர்மன் சுந்தரபாண்டியன் ஆகிய இளவரசர்கள் மூவர் பங்கு
கொண்டனர். அவர்களுள் மாறவர்மன் விக்கிரமனும், சடையவர்மன்
சுந்தரபாண்டியனும் குலசேகரனின் மக்கள் . மாறவர்மன் குலசேகரன் ‘எம்
மண்டலமும் கொண்டருளிய’, ‘கோனேரின்மை கொண்டான்’, ‘கொல்லங்
கொண்டான்’ என்ற விருதுகளை ஏற்றான். கேரளம், கொங்குநாடு,
சோழமண்டலம், தொண்டை மண்டலம், சிங்களம் ஆகிய நாடுகளை அவன்
வென்றான் என்று அவன் காலத்திய கல்வெட்டுகள் கூறுகின்றன. அவன்
மூன்றாம் இராசேந்திரன் மேலும், போசள இராமநாதன் மேலும் வெற்றி
கொண்டான் (கி.பி. 1279); அவர்களுடைய நாடுகளைப் பாண்டி நாட்டுடன்
இணைத்துக் கொண்டான். சிங்களத்தில் அரசியற் கலகம் ஒன்று ஏற்பட்டது
(கி.பி. 1283-1302). குலசேகரன் அந்த அரிய வாய்ப்பை நழுவவிடவில்லை.
அவனுடைய படைத்தலைவன் ஆரிய சக்கரவர்த்தி என்பான்
சிங்களத்தின்மேல் படை எடுத்தான் (கி.பி. 1284). அவன் புத்தரின் பல்
சின்னம் ஒன்றைக் கைப்பற்றிக் கொண்டு மீண்டான். மூன்றாம் பராக்கிரமபாகு
(கி.பி. 1302-1310) என்னும் சிங்கள வேந்தன் மதுரைக்கு வந்து பாண்டியனுக்கு
அடிபணிந்து அப் புனித சின்னத்தை மீட்டுக் கொண்டு சென்றான்.

வெனிஸ் நாட்டு வழிப்போக்கனான மார்க்கோ போலோ பாண்டி
நாட்டுக்கு வந்து சுற்றுப்பயணம் செய்து தன் நூலில் அதைப்பற்றிய
குறிப்புகளைக் கொடுத்துள்ளான். பாண்டிய நாடு இந்தியாவிலேயே மிகச்
சிறந்த நாடு என்றும், அது பண்பும் மாண்பும் வாய்ந்ததென்றும், அந்நாட்டை
ஐந்து பாண்டியர்கள் அரசாண்டு வந்தனர் என்றும், அவர்களுள் ஒருவன்
‘சொண்டர் பாண்டிடாவர் (சுந்தரபாண்டி தேவர்) என்பவன் முடிசூடிய
மன்னன் என்றும், பாண்டிய நாட்டில் மிகப் பெரிய, வனப்பு மிக்க முத்துகள்
கிடைத்தன என்றும், தாமிரவருணியின் கூடல் முகத்தில் இருக்கும்
காயல்பட்டினம் மிகப் பெரிய நகரம் என்றும், ஹார்மோஸ், கிரீஸ், ஏடன்,
அரேபியா ஆகிய நாடுகளிலிருந்து குதிரைகளையும், வேறு பல
பண்டங்களையும் ஏற்றிக்கொண்டு வந்த மரக்கலங்கள் அனைத்தும் காயலுக்கு
வந்துதான் போகின்றன என்றும், காயல்பட்டினத்தில் வாணிகம் செழித்தோங்கி
நடைபெற்று வந்ததாயும், பாண்டிய மன்னனிடம் அளவுகடந்த பொன்னும்
மணியும் குவிந்து கிடந்தன என்றும், அவன் நீதியுடனும் நேர்மையுடனும்
ஆட்சிபுரிந்து வந்தான் என்றும், அவன் அயல்நாட்டு வணிகரிடம் மிகுதியும்
கண்ணோட்டம் உடையவன் என்றும், மார்க்கோ போலோவின் குறிப்புகள்
தெரிவிக்கின்றன. மற்றும் பாண்டிய மன்னனுக்கு ஐந்நூறு மனைவியர்
இருந்தனர் என்றும், குடிமக்கள் ஆடை இன்றியே உலவி வந்தனர் என்றும்,
உடன்கட்டை ஏறும் வழக்கம் எங்கும் காணப்பட்டதென்றும், சகுனங்களிலும்
சோதிடத்திலும் மக்களுக்கு நம்பிக்கை இருந்து வந்ததென்றும், கோயில்களில்
தேவரடியார்கள் தொண்டு புரிந்து வந்தனர் என்றும் மார்க்கோ போலோ
மேலும் கூறுகின்றான். 

வாசாப் என்பார் தரும் செய்திகள் மிகவும்
சிறப்பானவை. அவர் கூறுவதாவது: ‘மலைகள் போன்ற மிகப் பெருங்
கப்பல்கள் கடல்மேல் காற்றெனும் சிறகுகளை விரித்து, பாண்டி நாட்டுக்கு
வந்துகொண்டே இருக்கின்றன. இவை சீனம், கான்டன், இந்து, சிந்து ஆகிய
இடங்களிலிருந்து அரிய பண்டங்களை ஏற்றிக் கொண்டு வந்து குவிக்கின்றன;
பாரசீக வளைகுடாவின்மேல் உள்ள தீவுகள் துருக்கி, ஈராக்கு, குராசான்,
ஐரோப்பிய நாடுகள் ஆகியவற்றில் காணப்படும் செல்வங்கள், பாண்டி
நாட்டினின்றும் பெற்றவையாம். காலேஸ் தேவருடைய (மாறவர்மன்
குலசேகரன்) ஆட்சியும், நாட்டு வளமும் நாற்பது ஆண்டுகளுக்கு மேலாக
வளர்ந்து வந்துள்ளன. இவ்வாட்சிக் காலத்தில் அந்நிய நாட்டு மன்னரின்
படையெடுப்பு ஒன்றேனும் நிகழ்ந்ததில்லை. பாண்டிய மன்னனும்
ஒருமுறையேனும் நோய்வாய்ப்பட்டிலன். மதுரை அரசு பண்டாரத்தில்
ஆயிரத்து இருநூறு கோடிப் பொன் சேர்ப்புக் கட்டி வைக்கப்பட்டுள்ளது.
அஃதன்றி முத்து, மாணிக்கம், நீலம், பச்சை போன்ற நவரத்தினங்கள் அங்குக் குவிந்து கிடக்கின்றன.
மேலும் விளக்குவதற்குச் சொற்கள் இல...’
பாண்டி மன்னனின் அமைச்சரவையில் அரபு வணிகர்கள்
அமர்ந்திருந்தனர் என்றும், சுங்க அமைச்சு அப்துர் ரஹிமான் என்ற
இஸ்லாமியர் ஒருவரிடம் ஒப்படைக்கப்பட்டிருந்ததென்றும் முஸ்லிம்
வரலாறுகள் கூறுகின்றன.

**பாண்டிய உள்நாட்டுப் போர்**

மாறவர்மன் குலசேகரனுக்கு இரு மக்கள் இருந்தனர். ஒருவன்
சடையவர்மன் சுந்தரபாண்டியன் மணந்த மனைவிக்குப் பிறந்தவன்; மற்றவன்
சடையவர்மன் வீரபாண்டிய மன்னனுடைய வைப்பு மனைவிக்குப் பிறந்தவன்.
மாறவர்மன் பட்டத்துக்குரிய சுந்தரபாண்டியனைப் புறக்கணித்து
வீரபாண்டியனுக்கு இளவரசு பட்டம் சூட்டினான் (கி.பி. 1296). சுந்தர
பாண்டியன் இந்த அநீதியைப் பொறானாய் வெகுண்டெழுந்து, தன்
தந்தையைக் கொன்று தானே அரியணை ஏறினான் (கி.பி. 1310).
கைக்கெட்டியது வாய்க்கெட்டாத வாய்ப்பைப் பெற்ற வீரபாண்டியன்
சுந்தரபாண்டியன்மேல் போர் தொடுத்தான். சுந்தரபாண்டியன் மதுரையைக்
கைவிட்டு ஓடிவிட்டான். அச்சமயம் டில்லி சுல்தான் அலாவுதீன் கில்ஜியின்
படைத்தலைவனான மாலிக்காபூர் ஒரு பெரும்படையுடன் தெற்கு நோக்கி
வந்துகொண்டிருந்தான். சுந்தரபாண்டியன் அவனை அண்டிப் படைத்துணை
யளிக்கும்படி விண்ணப்பித்துக் கொண்டான். மாலிக்காபூர் எந்தவிதமான
உதவியை அவனுக்கு அளித்தான் என்பது தெளிவாகவில்லை; அன்றிச் சுந்தர
பாண்டியனை மீண்டும் அரியணை யேற்றி அவனுக்குப் பாதுகாப்பு அணி
ஒன்றை நிறுத்திச் சென்றதாகவும் தெரியவில்லை. மாலிக்காபூர் மதுரையைத்
தாக்கினான். வீரபாண்டியன் மதுரையைவிட்டு வெளியேறிப் பல
இடங்களுக்கும் ஓடி ஓடி ஒளிந்து மாலிக்காபூருக்குத் தொல்லை கொடுத்தான்.
நாடு முழுவதுமே மிகப் பெரியதொரு போர்க்களமாக மாறிவிட்டது. பல
இடங்களிலும், பல முனைகளிலும் வீரபாண்டியன் மாலிக்காபூரைக் கடும்
போர்களில் கலக்கி வந்தான். கோட்டைக்குள் நுழைந்து ஒளிந்துகொள்ளாமல்
பல இடங்களிலும் மாறி மாறித் தோன்றி டில்லிப் படைகளை அலைக்கழித்து
வந்தது, வீரபாண்டியனின் போர்க்கலைப் பயிற்சியையும், நுண்ணறிவையும்
எடுத்துக்காட்டுகிறது. மாலிக்காபூர் உறையூருக்கு அண்மையிலிருந்த
வீரபாண்டியனின் தலைநகரான ‘பீர்தூல்’ என்ற இடத்தை நோக்கித் தன்
படைகளைச் செலுத்தினான். வீரபாண்டியனின் படைகளில் பணிபுரிந்து வந்த
20,000 முஸ்லிம் படைவீரர்கள்
தக்க சமயத்தில் தம் கடமையையும் நன்றியையும் மறந்தவர்களாய் மாலிக்காபூர்
படையினருடன் சேர்ந்துகொண்டனர்; வீரபாண்டியன் ஊரைவிட்டே
ஓடிவிட்டான். நகரம் மாலிக்காபூரின் கைக்குள் வீழ்ந்தது. அடைமழை வேறு
பெயத் தொடங்கிற்று. நாடெங்கும் வெள்ளக்காடாக மாறிற்று. மேற்கொண்டு
போர் நடவடிக்கைகளில் ஈடுபட இயலாதவனாய் மாலிக்காபூர் கண்ணனூரை
நோக்கி விரைந்தான். அங்கு வீரபாண்டியன் காணப்பட்டான் என அவனுக்குச்
செய்திகள் எட்டின. வழியில் பொன்னும் மணியும் ஏற்றிக்கொண்டு சென்ற
பாண்டிநாட்டு யானைகள் நூற்றிருபதைக் கைப்பற்றிக் கொண்டான்.

வீரபாண்டியன் காடுகளில் ஒளிந்து ஒளிந்து வெளிப்பட்டான். தன்
கைகளிலிருந்து நழுவி நழுவிச் சென்ற வீரபாண்டியனைத் துரத்திக் கொண்டு
மாலிக்காபூர் சிதம்பரம் வந்தடைந்தான். ஆங்குப் பொன்னம்பலத்தை
அடியுடன் பேர்த்தெடுத்துக் கொண்டு கோயிலுக்கு எரியூட்டினான்; ஊருக்கும்
தீயிட்டான். உடைமைகளைச் சூறையாடினான்; ஆண்களையும், பெண்களையும்,
குழந்தைகளையும் கொன்று குவித்து வெறியாட்டயர்ந்தான். சிதம்பரத்தில்
இருநூற்றைம்பது யானைகளைக் கைப்பற்றினான். கொள்ளையடித்த
பொன்னையும் மணியையும் யானைகளின்மேல் ஏற்றிக் கொண்டான். மீண்டும்
பீர்தூலை நோக்கித் தன் படையைச் செலுத்தினான். ஆங்காங்குத் தன்
கண்ணில்பட்ட கோயில்கள் அத்தனையும் இடித்துத் தரைமட்டமாக்கினான்
(கி.பி. 1311). திருவரங்கத்தையும் அவன் விட்டு வைத்தானல்லன். அரங்கநாதர்
கோயிலை இடித்துப் பாழாக்கினான்; உடைமைகளைச் சூறையாடினான்.
அடுத்து மதுரையின்மேல் பாய்ந்தான்.

அவன் தாக்குதலை முன்னரே யறிந்த
சுந்தர பாண்டியன் மதுரையைக் கைவிட்டு அரண்மனைப் பொக்கிஷத்துடன்
ஓடிவிட்டான். போகும்போது இரண்டு மூன்று யானைகளை மட்டும் விட்டுச்
சென்றான். அதைக் கண்டு பெரிதும் ஏமாற்றமடைந்த மாலிக்காபூர் வெகுண்டு
மீனாட்சியம்மன் கோயிலுக்குத் தீயிட்டான். சுந்தர பாண்டியனின் சிற்றப்பனான
விக்கிரம பாண்டியன் பெரும்படையொன்றைத் திரட்டி மாலிக்காபூர்மேல்
ஏவினான். அக் கடுந்தாக்குதலினின்றும் மாலிக்காபூர் தப்பிப் புறமுதுகிட
வேண்டியவனாயினான். அவன் ஏற்கெனவே கைப்பற்றியிருந்த 512 யானைகள்,
5,000 குதிரைகள் ஆகியவற்றுடனும், தங்க அணிகளுடனும் மதுரையை
விட்டுத் தண்டு தூக்கினான் (கி.பி. 1311). மதுரையை விட்டுப் புறப்பட்டு
மின்னல் வேகத்தில் இராமேசுவரம் சென்று அங்கு நகரை அழித்தும்,
மக்களைப் படுகொலை செய்தும், உடைமைகளைக் கொள்ளையடித்தும்
படுசேதம் விளைத்தான். அங்கு மசூதி ஒன்றைக் கட்டினான் என்று
முஸ்லிம் வரலாறுகள் கூறுகின்றன. அங்கிருந்து இலங்கைக்குத் தாண்டிச்
சென்று, கோயில் ஒன்றை இடித்து நிரவியதாகப் பெரிஷ்டா என்ற முஸ்லிம்
வரலாற்று நூலாசிரியர் தெரிவிக்கின்றார்; ஆனால், மேற்கொண்டு சான்றுகள்
அகப்படாதவரையில் உண்மை இன்னதென அறுதியிட்டுக் கூறமுடியாது.
பாண்டி நாடு தீப்பற்றி எரிந்தது; கோயில்கள் இடிந்து விழுந்தன; மக்கள்
படுகொலைக்குள்ளாயினர். உடைமைகள் பறிபோயின. ஆயினும் பாண்டியர்
தளர்ச்சியுறவில்லை. அவர்களையடக்கி அடிமை கொள்ளாமலேயே
மாலிக்காபூர் டில்லி நோக்கிப் பயணமானான். பாண்டி நாட்டில் முஸ்லிம்களின்
தலையீடும் அவனோடு மறைந்தது. மீண்டும் சுந்தர பாண்டியனும்
வீரபாண்டியனும் தொடர்ந்து பாண்டி நாட்டை ஆண்டு வரத் தொடங்கினர்.
அரசுரிமைப் போராட்டங்களாலும், மாலிக்காபூரின் அட்டூழியங்களாலும்
பாண்டி நாடு சீர்குலைந்து போயிற்று. குடிவளமும், படை பலமும்
குன்றிவிட்டன. பாண்டி மன்னரின் குடும்பத்தில் ஒற்றுமையும், கட்டுப்பாடும்
அழிந்தன. கேரள மன்னனான இரவிவர்மன் குலசேகரன் தன் முன் பழுத்து
விழுந்த வாய்ப்பைக் கைநழுவவிட விரும்பவில்லை. அவன் நாடும்
மாலிக்காபூரின் படையெடுப்பினின்றும் தப்பித்துக்கொண்டது. அவனுடைய
செல்வத்திற்கும், படைபலத்துக்கும் அழிவு நேரவில்லை. ஆகவே, அவன்
பாண்டி நாட்டின் மேலும், சோழ நாட்டின் மேலும் படையெடுத்தான். அவ்விரு
நாடுகளும் துவண்டு போயிருந்த நிலையில் அவனை எதிர்த்து நிற்கும்
திறனிழந்து நின்றன. எனவே, அவனுக்கு அவை அடிபணிந்தன. வேகவதி
யாற்றங்கரையில் சோழ பாண்டிய நாடுகளின் பேரரசனாக முடி
சூட்டிக்கொண்டான். வேகவதியாறு காஞ்சிபுரத்தைத் தழுவிக் கொண்டு
ஓடுகின்றதாகையால் கேரளன் காஞ்சிபுரம் வரையில் படையெடுத்து வந்தான்
என்பதில் ஐயமில்லை. வீரபாண்டியன் என்ற வேறொரு மன்னன்
குலசேகரனிடம் தோல்வியுண்டு காடுகளில் புகுந்து ஒளிந்துகொண்டான்.
மதுரையில் அரசாண்டு கொண்டிருந்த வீரபாண்டியன் தன் முயற்சிகளில்
சளைக்காதவனாய்ப் போசள மன்னன் மூன்றாம் வீரவல்லாளன், வீர
உதயமார்த்தாண்டவர்மன் ஆகியவர்களுடைய துணையை நாடிப் பெற்றுக்
கொண்டான். சூழ்நிலை தனக்கு மாறாகத் தோன்றவே இரவிவர்மன்
குலசேகரன் வடபாண்டி நாட்டைக் கைவிட்டுத் தென் பகுதிக்குப் பின்னிட்டு
இரண்டாண்டுகள் பதுங்கி நின்றான்.

விதியும், சூழ்நிலையும், மண்ணாண்டவரின் மண்ணாசையும்,
சூழ்ச்சிகளும் ஒன்றுகூடிப் பாண்டி நாட்டைப் பற்றி அலைக்கழித்து வந்தன.
இந் நிலையில் எதிர்பாராத ஒரு திசையிலிருந்து பாண்டி நாட்டுக்குத்
தொல்லைகள் உதயமாயின. காகதீய மன்னனான பிரதாபருத்திரன் பாண்டி
நாட்டின்மேல் முப்பிடி நாயகன் தலைமையில் படையொன்றை ஏவினான்.
பாண்டி நாட்டுக்கும் தமக்கும் மாபெரும் அழிவு எதிர்நோக்கி நின்றதை
உணர்ந்தவர்களான வீரபாண்டியன், சுந்தரபாண்டியன், விக்கிரம பாண்டியன்,
குலசேகர பாண்டியன், பராக்கிரம பாண்டியன் ஆகியவர்கள் ஐவரும்
ஒன்றுபட்டுக் காஞ்சிபுரத்துக்கண்மையில் காகதீயரை எதிர்த்து நின்றனர்.
ஆனால், வெற்றி வாகை காகதீயரின் கழுத்திலேயே விழுந்தது. அவர்கள்
காஞ்சிபுரத்தைக் கைப்பற்றினர். வீரபாண்டியனும் சுந்தரபாண்டியனும்
படுதோல்வியுற்றனர்.

மண்டி வந்த ஆபத்துகள் விலகிப் போகவே மதுரையில் அரசுரிமைக்
குழப்பமும், கிளர்ச்சிகளும் மீண்டும் தலைதூக்கலாயின. உடன் உரிமை
கொண்டாடிய இளவரசர்கள் ஒருநாட்டை ஒத்து நிருவகித்து வருவதென்பது
இடர்ப்பாடானதொரு வினையாகும். அயலாரின் தொல்லைகளை நாடு
எதிர்த்து நிற்கவேண்டிய நெருக்கடியான ஒரு நிலையில் இருக்க, நாட்டில்
அமைதியை நிலைநாட்டிக் குடிவளத்தைப் பெருக்க வேண்டிய பெரும்
பொறுப்புகள் தமக்கிருக்க, பாண்டிய இளவரசர்கள் அரசுரிமைப் பூசல்களை
விட்டுக்கொடுக்கவில்லை. வீரபாண்டியன் ஒரு புறமும், அவனுடைய மகன்
சமுத்திர பாண்டியனும், பராக்கிரம பாண்டியனும் இணைந்து ஒரு புறமும்
எதிர்த்து நின்றனர். அவர்களுக்குத் திறை செலுத்தி வந்த குறுநில மன்னர்கள்
‘பற்றி எரியும் வீட்டில் பற்றின வரையில் இலாபம்’ என்று எண்ணித் தமக்குக்
கிடைத்த வாய்ப்பை நழுவவிடாமல் பயன்படுத்திக் கொண்டார்கள். இக்
குறுநில மன்னருள் குலசேகரன் என்பவன் ஒருவன்; வடஆர்க்காட்டுப்
பகுதியை ஆண்டு வந்த சம்புவராயர்களின் குடும்பத்தில் வந்தவன்.
சம்புவராயர்கள் சோழர்கட்கும், பிறகு பாண்டியருக்கும் திறைசெலுத்தி
வந்தவர்கள். குலசேகரன் பாண்டி நாட்டின் மேலாதிக்கத்தினின்றும் நழுவிக்
கி.பி. 1317-18-ல் சுதந்தர வேந்தனானான். அவனைத் தொடர்ந்து மூன்றாம்
இராசேந்திரன் மகனான சேமப்பிள்ளை என்பவனும் புதுக்கோட்டைப்
பகுதியில் பாண்டியரின் அதிகாரத்தை உதறித் தள்ளினான்.
சுந்தரபாண்டியன் தொடர்ந்து கி.பி. 1320 வரையில் அரசாண்டான்.

அதே கால அளவில் இராமநாதபுரம் பகுதியிலிருந்து
வீரபாண்டியனும் கல்வெட்டுச் சாசனங்களைப் பிறப்பித்துக் கொண்டிருந்தான்.
டில்லி சுல்தான் கியாசுதின் துக்ளக் தன் மகன் உலூப்கானைப் பாண்டி
நாட்டின்மேல் ஏவினான். பிற்காலத்தில் முகமது பின் துக்ளக் என்ற பேரில்
டில்லி சுல்தானாக அரியணை ஏறிய மன்னன் இவனேயாவான். உலூப்கான்
மதுரையைக் கைப்பற்றி (கி.பி. 1323) அதை டில்லி அரசின் மாகாணங்களுள்
ஒன்றாக இணைத்துக் கொண்டான். முஸ்லிம் வரலாறுகளில் மதுரைக்கு மாபார்
என்று பெயர் வழங்குகின்றது. பாண்டியரின் ஆட்சி மறையவில்லை.
அவர்களுடைய ஆட்சி மதுரை, இராமநாதபுரம், தஞ்சாவூர் ஆகிய
இடங்களில் தொடர்ந்து நடைபெற்று வந்தது. சுந்தரபாண்டியனின் தம்பியான
மாறவர்மன் குலசேகரன் கி.பி. 1346 வரையில் ஆட்சி புரிந்து வந்தான்.
அவனையன்றி வேறு சில பாண்டியரும் கல்வெட்டுச் சாசனங்கள் பிறப்பித்து
வந்துள்ளனர். சடையவர்மன் பராக்கிரம பாண்டியன், சடையவர்மன் பராக்கிரம
பாண்டியன் ஆகியவர்கள் பாண்டிநாட்டின் தனித்தனிப் பகுதிகளை ஆண்டு
வந்தார்கள். அவர்களும், போசள மன்னன் மூன்றாம் வீரவல்லாளனும்
மதுரையில் நடைபெற்றுவந்த முஸ்லிம் ஆட்சியை ஒழிக்க முயன்றனர்;
எனினும் வெற்றி கண்டார் அல்லர். பதினான்காம் நூற்றாண்டின் இறுதியில்
விசய நகரப் பேரரசின்கீழ் மதுரையானது முஸ்லிம் ஆதிக்கத்தினின்றும்
விடுதலை பெற்ற பிறகும் சில பாண்டியர்கள் திருநெல்வேலிப் பகுதியில் கி.பி.
1411 வரையில் அரசாண்டு வந்தனர்.

மூன்றாம் வீரவல்லாளன் தன்னுடைய தனிப்பட்ட முயற்சி
பலனளிக்காமற் போகவே, வடஆர்க்காட்டுப் பகுதியில் அரசு புரிந்துவந்த
சம்புவராயர்களைப் பாண்டி நாட்டின் வடபகுதியின் ஆட்சியில் அமர்த்தக்
கடும் ஏற்பாடுகள் செய்து வந்தான். இக் காரணத்தால் அவனுக்கும் மதுரையில்
அரசாண்டு வந்த சுல்தான்களுக்குமிடையே அடிக்கடி பூசல்களும் போர்களும்
நேர்ந்தன. அதனால் அவனுடைய ஆட்சிக்கு ஊனம் ஏற்பட்டு நாளடைவில்
அவனுடைய படைபலமும் குன்றி வரலாயிற்று. இறுதியாக, விசயநகரப் பேரரசு
போசள நாட்டை விழுங்கும் தாழ்நிலையும் வந்தெய்திற்று.
மதுரையில் சுல்தான் ஆட்சி
மதுரையில் ஜலாலுதீன் ஹசன்ஷா என்பவன் ஐந்தாண்டுகள் ஆட்சி
புரிந்தான். அவன் கி.பி. 1340-ல் கொலையுண்டு மாண்டான். அவனுக்குப் பின்
அவனுடைய அமீர்களுள் ஒருவனான அலாவுதீன் உதாஜி என்பவன்
மதுரையின் சுல்தானானான்.

இவன் ஓர் இரத்த வெறி பிடித்த மாபெரும் அரக்கனாவான். அவன்
முதன்முதல் வல்லாளனை ஒழிக்க முயன்றான். எனவே, 1341-ல் வல்லாளன்
மேல் போர்தொடுத்தான்; வல்லாளன் கி.பி.1340-ஆம் ஆண்டிலேயே
திருவண்ணாமலையில் தன் படைகளை நிறுத்தியிருந்தான். அலாவுதீனுக்கும்
வல்லாளனுக்கும் ஏற்பட்ட மோதலில், சுல்தான் வெற்றி காண விரைந்த சமயம்
யாரோ ஒருவன் எய்த அம்பு தன் மார்பில் தைத்து உயிர் துறந்தான்.
அவனை யடுத்து அவனுடைய மருமகன் மதுரையில் அரியணை ஏறினான்.
அவன் ஆட்சித்துறைக்குத் தகுதியற்றவனாகக் காணப்பட்டான்; அக்
காரணத்தாலோ அன்றி வேறெக் காரணத்தாலோ கொலையுண்டு இறந்தான்.
அவனை யடுத்துக் கியாசுதீன் துக்ளக் என்பவன் பட்டம் ஏற்றான். அவ்வமயம்
வீரவல்லாளன் கண்ணனூர்-கொப்பம் என்ற ஊரில் இருந்த முஸ்லிம் மலைக்
கோட்டையை முற்றுகையிட்டிருந்தான். அவனுடைய முதுமையும் பேதைமையும்
அவனுக்கு இடையூறாக இருந்தன. அதனால் அவனுடைய முற்றுகை
தளர்ச்சியுற்றது. உடனே மதுரை சுல்தான் வாய்ப்பை நழுவவிடாமல் விரைந்து
சென்று வல்லாளனைச் சூழ்ந்துகொண்டான். திகைப்பில் ஆழ்ந்த வல்லாளன்
செயலற்று நின்றான். சுல்தான் அவனைச் சிறைப்பிடித்ததுமன்றி அவனுடைய
செல்வங்கள், யானைகள், குதிரைகள் அனைத்தையும் கைப்பற்றிக்
கொண்டான்; வயது முதிர்ந்த வீரவல்லாளனைக் கொன்று, தோலை யுரித்து
உடலுக்குள் வைக்கோல் அடைத்து மதுரையின் மதிற்சுவரின்மேல் அதைத்
தொங்கவிட்டான்; இந்துக் குடிகளைக் கொன்று குவித்தான். ஆண்களைக்
கழுவிலேற்றினான். பெண்களின் கழுத்தை நெரித்துக் கொன்றான். தாயின்
மார்பில் பால் உண்டுகொண்டிருந்த குழந்தைகளை வாளால் எறிந்தான். தான்
கொன்று குவித்த மக்களின் தலைகளைக் கொய்து மாலைகளாகக் கோத்துச்
சூலங்களுக்கு அணிவித்தான். இக் கொடுங்கோன்மை மக்களின் வாழ்க்கைக்குக் கேடு சூழ்ந்து
கொண்டிருந்த போதே விசயநகர மன்னரின் ஆக்கம் வளர்ந்து
கொண்டிருந்தது.

**விசய நகர ஆட்சி**

முதலாம் புக்கன் (கி.பி. 1344-77) விசயநகரப் பேரரசனாக முடிசூட்டிக்
கொண்ட பிறகு மேற்கொண்ட பல ஆக்கப் பணிகளுள் மதுரையைச்
சுல்தான்களின் பிடியிலிருந்து விடுவித்தது மிகச் சிறந்த தொன்றாகும். இம்
மாபெரும் வீரச் செயல்களைப் புரிந்து மக்களைச் சுல்தான்களின்
கொடுங்கோன்மையினின்றும் மீட்டவன்
புக்கன் மகன் இரண்டாம் குமார கம்பணன் ஆவான். வழியில் இவன்
சம்புவராயர்களை வென்று அவர்களுடைய ஒத்துழைப்பையும்
படைத்துணையையும் பெற்றான். இவனுடைய புகழ்பெற்ற மதுரை
முற்றுகையையும், இவன் பெற்ற வீர வெற்றிகளையும் இவனுடைய
மனைவியான கங்காதேவி என்பவள் ‘மதுரை விசயம்’ என்னும் தன்னுடைய
சமஸ்கிருத நூலில் மிகவும் விளக்கமாகத் தீட்டியுள்ளாள். பாண்டிய மன்னர்கள்
செய்யத் தவறிய மிகப்பெரிய சாதனை யொன்றைக் கம்பணன் செய்து
காட்டினான். மதுரையானது கி.பி.1365-70 ஆண்டுகளில் கம்பணன் கைக்கு
மாறிற்று. சுல்தான் ஆட்சியும் அழிந்து மறைந்தது. முஸ்லிம்களுக்கு அஞ்சி
ஒளித்து வைக்கப்பட்டிருந்த அரங்கநாதனின் திருவுருவச் சிலையும் மீண்டும்
கோயிலில் அமைக்கப்பட்டது (கி.பி.1371). குமார கம்பணன் மேற்கொண்ட
முயற்சிகளை இரண்டாம் ஹரிஹரன் (கி.பி.1376-1404) முற்றுவித்தான்.

அம்மன்னன் சைவம், வைணவம், சமணம் ஆகிய சமயங்களின் வளர்ச்சிக்குப்
பெரிதும் துணைபுரிந்தான். திருக்காளத்தி, திருப்பருப்பதம், சிதம்பரம்,
அகோபிலம், திருப்பதி, திருவரங்கம் ஆகிய ஊர்க்கோயில்களுக்கு
நன்கொடைகள் வாரி வழங்கினான். பதினான்காம் நூற்றாண்டின் இறுதியில்
விசயநகரப் பேரரசானது தென்னிந்தியாவில் மிகப் பெரிய பேரரசாக
நிலைப்பட்டுவிட்டது. அப்பேரரசின் மாகாணங்களுள் ஒன்றான இராச கம்பீர
இராச்சியத்தின் சிறு பகுதிகளாகச் சோழ நாடும், பாண்டி நாடும், கொங்கு
தேசமும் ஒடுங்கிவிட்டன.

விசயநகரப் பேரரசு சிறிது காலம் வடநாட்டு மன்னரின்
தாக்குதல்களிலிருந்து தென்னிந்தியாவுக்குப் பாதுகாப்பளித்து வந்தது.
விசயநகரப் பேரரசன் இரண்டாம் தேவராயன் இறந்ததும் ஒட்டநாட்டு
(கலிங்கத்து) மன்னன் கபிலேசுவர கஜபதி என்பவன் தென்னிந்தியாவின்மேல்
படையெடுத்தான். முதன்முதல் அவன் விசயநகரத்தை முற்றுகையிட்டான்.
முற்றுகை முறிந்துவிட்டதாகையால் அதைக் கைவிட்டுத் தன் நாடுதிரும்பினான்.
எனினும் அவன் தளராமல் அண்டை நாடுகளின்மேல் மீண்டும் மீண்டும்
படையெடுத்துக்கொண்டே யிருந்தான். படிப்படியாக விசயநகரப் பேரரசின் பல
இடங்களையும் கைப்பற்றி இறுதியில் காஞ்சிபுரத்தையும்
திருச்சிராப்பள்ளியையும் பிடித்துக்கொண்டான் (கி.பி. 1463). காவேரியின்
வடகரை வரையில் ஒட்டரின் ஆதிக்கம் விரிந்து நின்றது. வடக்கே தெலுங்கு
நாடானது ஒட்டரின் ஆட்சிக்குள் நிலைத்துவிட்டது. ஆனால், தமிழகம்
ஒட்டரின் பிடியிலிருந்து நழுவிவிட்டது. விசயநகரப் பேரரசன்
மல்லிகார்ச்சுனன் பெயரளவில் தமிழகத்தின்
பேரரசனாக விளங்கினான். ஆனால், திருச்சிராப்பள்ளி, தஞ்சாவூர்,
புதுக்கோட்டை ஆகிய இடங்களில் ஆட்சி புரிந்து வந்த சாளுவதிம்மன்
என்கிற திருமலைதேவ மகாராசன்தான் முழுச் சுதந்திரத்துடன் கோலோச்சி
வந்தான். ஒட்டர்கள் காவேரியைக் கடந்துசென்று விசயநகரப் பேரரசின்
ஆட்சிக் கட்டுக்கோப்பைக் குலைக்காதவாறு அவன் பாதுகாப்பளித்து
வந்தான். தமிழகத்தில் அடிக்கடி சுதந்தரக் கிளர்ச்சிகள் மூண்டுவந்தன.
விசயநகரப் பேரரசின் சார்பில் சந்திரகிரியை அரசாண்டு வந்த சாளுவ
நரசிம்மன் என்பான் அக் கிளர்ச்சியைத் தன் படைபலத்தால் ஒடுக்கிக்
கொண்டே வந்தான். அவனுடைய துளுவப் படைத் தலைவனான ஈசுவரன்
காஞ்சியை முற்றுகையிட்டு, சுல்தான் மக்களிடம் கொள்ளையடித்து அங்குச்
சேர்ப்புக் கட்டி வைத்திருந்த செல்வங்களை எல்லாம் கைப்பற்றினான்.

ஒரிஸ்ஸா மன்னன் கபிலேசுவர கஜபதியின் படையெடுப்பின் (கி.பி.
1463-64) பிறகு சாளுவ நரசிம்மனின் ஆட்சி காவேரியின் வடகரையோடு
தடைபட்டு நின்றுவிட்டது. அவனுக்குப் பின்பு விசயநகரப் பேரரசை
முறைகேடாகக் கைப்பற்றி அரசாண்ட நரச நாயக்கன், கி.பி. 1496-ல் அல்லது
அதற்குச் சற்று முன்பு தெற்கில் தண்டு கூட்டிவந்தான். அப்போது
திருச்சிராப்பள்ளி, தஞ்சாவூர்ப் பகுதியில் விசயநகர அரசின் அலுவலனாகப்
பணியாற்றி வந்த கோனேட்டிராசன் என்பான் திருவரங்கத்து வைணவர்களுக்குப்
பல கொடுமைகள் இழைத்து வந்தான். நரச நாயக்கன்
அவனை ஒறுத்துக் கன்னியாகுமரி வரையில் தன் ஆதிக்கத்தைப் பரப்பினான்.
சோழ சேரக் குறுநில மன்னரையும் அரசாண்டு வந்த மானபூஷணனையும்
விசயநகரப் பேரரசின் ஆணைக்குள் அடக்கினான்.
நரசநாயக்கன் கி.பி. 1503-ல் காலமானான். அவனுக்குப் பின்
அரசுரிமைச் சூழ்ச்சிகள் பல நிகழ்ந்தன. அவனுடைய மகன் இம்மடி
நரசநாயக்கன் பட்டத்துக்கு வந்தான். விசயநகரப் பேரரசின் அரசுரிமையைப்
பெற்றிருந்தவன் சாளுவ நரசிம்மனின் மகனான இம்மடி நரசிம்மன், சிறிது
காலம் ‘அரசியல் பயிற்சியில்’ அமர்த்தப்பட்டுக் கி.பி. 1505-ல் கொலை
யுண்டிறந்தான்.

**கிருஷ்ணதேவராயன் (கி.பி. 1509-29)**

அவனுக்குப் பின் நரசநாயக்கனின் மூத்த மகனான இம்மடி நரசநாயக்கன்
அரியணை யேறினான். அவனுக்கு வீரநரசிம்மன் என்றும் ஒரு பெயருண்டு.
அவன் நான்கே யாண்டுகள் ஆட்சி
புரிந்து, கி.பி. 1509-ல் உயிர் துறந்தான். அவன் இராமேசுரம், திருவரங்கம்,
கும்பகோணம், சிதம்பரம், திருக்காளத்தி முதலிய ஊர்க் கோயில்களுக்குத்
தானங்கள் வழங்கியுள்ளான். அவனுக்குப் பின்பு அவன் தம்பி கிருஷ்ணதேவ
ராயன் பட்டத்துக்கு வந்தான் (கி.பி. 1509). அரசியலிலும், ஆட்சித்
துறையிலும், போர்த் திறனிலும் கிருஷ்ணதேவ ராயன் சிறப்புற்று
விளங்கினான். இப் பேரரசன் கலைவளர்ச்சியிலும், சமயப் பணிகளிலும்
பெரிதும் ஈடுபட்டிருந்தான். இவன் காலத்தில் வைணவம் வளர்ந்து வந்தது.
எனினும், சைவத்தையும் இவன் போற்றி வந்தான். கோயில்களுக்கும்
பிராமணருக்கும் அளவற்ற கொடைகள் வழங்கினான். சிதம்பரம் கோயிலின்
வடபுறத்துக் கோபுரத்தை எழுப்பிப் பேரும் புகழும் பெற்றான்.

கிருஷ்ணதேவராயன் கி.பி. 1529-ல் இறந்தான். நாட்டில் மீண்டும்
அரசியல் குழப்பங்கள் எழுந்தன. அவற்றின் விளைவாகக் கிருஷ்ணதேவ
ராயனின் தம்பி அச்சுதராயன் விசயநகரப் பேரரசனாக அரியணை யேறினான்
(கி.பி. 1530). இடையறாத அரசியல் கிளர்ச்சிகளையும், போராட்டங்களையும்
இவன் எதிர்த்து நீந்த வேண்டிய நிலையிலிருந்தான். சாளுவ நரசிம்மனுடனும்,
ஏனைய முடிமன்னருடனும் மேற்கொண்ட போர்களில் நாகம நாயக்கன் மகன்
விசுவநாத நாயக்கன், இவனுக்கு உறுதுணையாக நின்றான். அவனுடைய
உதவிக்குப் பரிசாக அவனிடம் பாண்டிநாட்டு ஆட்சிப் பொறுப்புகள்
ஒப்படைக்கப் பட்டன. அவன் விசயநகரத்துப் பிரதிநிதியாக மதுரையில்
அமர்ந்திருந்து கி.பி. 1533 முதல் அச்சுதன் இறந்த ஆண்டாகிய கி.பி. 1542
வரையில் அரசாண்டு வந்தான். அச்சுதராயனுக்குப் பின்பு வழக்கம்போல்
மீண்டும் நாட்டில் குழப்பங்களும் கிளர்ச்சிகளும் நேர்ந்தன. இக்
குழப்பங்களை வென்று சதாசிவராயன் விசயநகரப் பேரரசனானான்.
இவனுடைய உட்பகைவர்கள் இவனை எதிர்த்துக் கிளர்ச்சிகள் செய்தார்கள்.
தமிழகத்திலும் குழப்பங்கள் மேலிட்டன.

இந் நிலையில் தென்னிந்தியாவில் கிறித்தவப் பாதிரிமார் நுழைந்து பல
இந்துக்களை மத மாற்றம் செய்வித்துத் தம் சமயத்தை வளர்க்கும் பணியில்
முனைப்புடன் ஈடுபடலானார்கள். செயின்ட் பிரான்சிஸ் சேவியர் என்ற
கத்தோலிக்கப் பாதிரியின் தலைமையில் தென்பாண்டி நாட்டில் கிறித்தவ
சமயம் பல இடங்களிலும் பரவலாயிற்று. முத்துக்குளியல் துறையில் எண்ணற்ற
பரவர்கள் (மீனவர்கள்) கிறித்தவர்களாக மாறி ஞானஸ்நானம்’ பெற்றார்கள்.
இவர்கள் போர்ச்சுகீசிய மன்னனுடைய
குடிமக்களாக மாறி, அவனுடைய ஆணைக்கு உட்பட வேண்டுமென்றும்,
இவர்கள் அப்படி உட்படுவார்களாயின் முஸ்லிம் கொடுமைகளினின்றும்
இவர்களைத் தாம் பாதுகாத்து வருவதாயும் கூறிப் பாதிரிகள் இவர்களுக்கு
ஆசை காட்டினார்கள். பிரான்சிஸ்கன் பண்டாரங்களும் ஜெசூட் மதவெறியரும்
கடற்கரை ஓரங்களில் இருந்த இந்துக் கோயில்களை இடித்து நிரவினர். அக்
கோயில்கள் நின்ற இடங்களில் கிறித்தவ ஆலயங்களை எழுப்பினர்.
அதைவிட மாபெரும் கொடுமைகளைச் செய்யவும் அவர்கள் திட்டமிட்டனர்.

காஞ்சிபுரத்துக் கோயில்களை இடித்துத் தவிடு பொடியாக்கவும், அவற்றில்
இருந்த பொக்கிஷத்தைச் சூறையாடவும் ஒரு சூழ்ச்சி உருவாகி நிறைவேறும்
நிலையில் இருந்தது. அதற்குள் அவர்கள் நாகூரில் இருந்த அரங்கநாதர்
ஆலயம் ஒன்றை நிரவினார்கள். தக்க சமயத்தில் விசயநகரப் பேரரசின்
படைகள் சின்ன திம்மா தலைமையில் சோழ நாட்டில் புகுந்து புவனகிரியைக்
கைப்பற்றின; உடனே நாகூருக்குச் சென்று கிறித்தவப் பாதிரிகளால்
சீரழிக்கப்பட்ட கோயிலைப் பழுதுபார்த்து மீண்டும் எழுப்பிக் கொடுத்தன.
விசயநகரப் படைகள் அஃதுடன் அமையவில்லை. அவை
காவிரியாற்றைக் கடந்து தஞ்சாவூர், புதுக்கோட்டை முதலிய இடங்களைக்
கைப்பற்றிக் குறுநிலத் தலைவர்களை வென்று அவர்களிடம் திறை கவர்ந்தன.
அரசிழந்து நின்ற தென்பாண்டி மன்னன் அரியணை ஏற்றப் பெற்றான்.
போர்ச்சுகீசியரின் தொல்லைகள் நாளுக்குநாள் வளர்ந்து கொண்டே போயின.
கிருஷ்ணதேவ ராயனின் மருமகனான இராமராயனின் தலைமையில்
விசயநகரப் படைகள், தென்னாடு வந்து சென்னையில் உள்ள சாந்தோம்
மாதாகோயிலின்மேல் திடீரென தாக்கின (கி.பி. 1558). அங்கிருந்த
கிறித்தவர்கள் இராமராயனுக்கு 1,00,000 வராகன் பொன் செலுத்திச்
சமாதானத்தை விலைக்கு வாங்கினர். இந்த இராமராயன் அரவீடு
பரம்பரையில் வந்தவன்; கிருஷ்ணதேவ ராயன் இறந்தவுடனே அவனுடைய
சிசுவின் பெயரால் அரசாட்சியைக் கைப்பற்ற முனைந்தான்; ஆனால், அம்
முயற்சியில் அவன் தோல்வியுண்டான். எனினும் அச்சுதராயன்
அரசாட்சியுமைகளை இராமராயனுடன் பகிர்ந்து கொள்ள ஒருப்பட்டான்.
இராமராயனோ செய்த நன்றியை மறந்தான். அவன் அச்சுதராயனுக்கு
எதிராகத் தோன்றிய அரசியல் கிளர்ச்சிகள் யாவற்றிலும் பங்குகொண்டான்.
பல அரசியல் சூழ்ச்சிகள், பல கலகங்கள், பல போர்கள் ஆகியவற்றின்
காரணமாக நாடெங்கும் குருதியாறு பாய்ந்தது.

கிருஷ்ணதேவ ராயனின் தம்பி மகனான சதாசிவராயனை இராமராயன்
அரியணையில் ஏற்றினான். அரியணையில் அமர்ந்திருந்தவன் சதாசிவன்;
ஆனால், அரசாட்சி புரிந்தவன் இராமராயன்.
விசயநகரத்தின் வீழ்ச்சிக்கு காரணமான தலைக்கோட்டைப் போரில்
(கி.பி. 1565) இராமராயன் ஐந்து சுல்தான்களை ஒருங்கே எதிர்த்துப்
போராடினான். அவனிடம் படைத்தலைவர்களாகப் பணியாற்றிய இரு
முஸ்லிம்கள் தத்தம் ஆணையின்கீழ்ப் பணியாற்றிய எண்பதினாயிரம்
படைவீரர்களுடன் பகைவர்களான சுல்தான்களுடன் சேர்ந்துகொண்டனர்.
இவர்களுடைய நம்பிக்கைத் துரோகத்தினால் இராமராயன் தோல்பியுற்றுப்
பகைவர்களின் கைகளில் கொலையுண்டிறந்தான். விசயநகரப் பேரரசின்
படைவீரர்கள் ஒரு நூறாயிரவரைச் சுல்தான்கள் படுகொலை செய்தார்கள்;
விசயநகரத்தை இடித்தும் எரியூட்டியும் அழித்தார்கள். முஸ்லிம்களின்
கைகளில் அன்று பாழடைந்த விசயநகரமானது இன்றளவும் ஒரு பாழ்
நகரமாகவே நின்று, காண்போர் கண்களைக் கலங்கவைத்து வருகின்றது.
தலைக்கோட்டைப் போரைத் தொடர்ந்து நேரிட்ட பெருங்
குழப்பத்தின்போது தமிழகத்தில் மதுரையிலும், தஞ்சாவூரிலும், செஞ்சியிலும்
விசயநகரப் பேரரசின் சார்பில் அரசுபுரிந்து வந்த நாயக்கர்கள் தனித்தனித்
தத்தம் நாட்டு மன்னர்களாக முடிசூட்டிக் கொண்டனர். ஆயினும், வேலூர்
நாயக்கர்களும், மைசூர் உடையார்களும் தொடர்ந்து விசயநகரத்து மன்னரின்
தலைமையை ஏற்றுவந்தனர். விசயநகர அரசானது அரவீடு பரம்பரை
மன்னர்களின்கீழ், கி.பி. 1675 வரையில் தொடர்ந்து செயல்பட்டு வந்தது.

**வேலூர் நாயக்கர்**

வேலூரில் சின்னபொம்ம நாயக்கன் விசயநகர அரசின்கீழ்க் கி.பி. 1582-
ஆம் ஆண்டுவரையில் அரசாண்டான். வேலூர்க் கோட்டையும் அதனுள்
வழிபாடற்று மங்கிக்கிடக்கும் ‘சலகண்டேசுரர்’ கோயிலையும் கட்டியவன் இந்
நாயக்கன்றான். அடைய புலம் அப்பைய தீட்சிதரின் புலமையைப் பாராட்டி
அவருக்குச் சின்னபொம்ம நாயக்கன் கனகாபிடேகம் செய்தான். அவர்
அப்பொன்னைக் கொண்டு தன் ஊரில் கோயில் ஒன்றை எழுப்பினார்.

**செஞ்சி நாயக்கர்கள்**

விசயநகரப் பேரரசின்கீழ்ச் செஞ்சியானது படைபலத்திலும்,
அரசாதிக்கத்திலும் உயர்ந்ததொரு நிலையை எட்டியிருந்தது.
சிதம்பரத்தில் இரண்டாம் குலோத்துங்கன் கோவிந்தராசப் பெருமாளின்
சிலையை அகற்றிவிட்ட பிறகு முதன் முதல் அங்கு மீண்டும் ஒரு சிலையை
அமைத்துக் கொடுத்த பெருமை செஞ்சியின் தலைவன் கிருஷ்ணப்ப
நாயக்கனையே சாரும். சிதம்பரம் திருச்சித்திரகூடத்துக்கு இவன் பல பெரும்
திருப்பணிகள் செய்தான். இவனுடைய திருப்பணிகளைத் தில்லை தீட்சிதர்கள்
மிகவும் கடுமையாக எதிர்த்தார்கள். திருப்பணிகள் ஓயவில்லை. பல
தீட்சிதர்கள் மகளிருடன் கோபுரத்தின் மேலேறிக் குதித்துத் தம் உயிரை
மாய்த்துக் கொண்டனர். கிருஷ்ணப்ப நாயக்கனின் உள்ளம் நெகிழவில்லை.
அவன் வெகுண்டு தீட்சிதர்களின்மேல் துப்பாக்கியால் சுட்டான். பல
தீட்சிதர்கள் குண்டுபட்டு விழுந்தனர். வெள்ளாறு கடலுடன் கலக்கும் இடத்தில்
இந்த நாயக்கன் கிருட்டிணபட்டினம் என்று ஊர் ஒன்றை அமைத்து அதில்
ஜெசூட் பாதிரிகள் மாதாகோயில்கள் கட்டிக் கொள்ள உரிமை வழங்கினான்.
அவ்வூர் இப்போது பறங்கிப்பேட்டை என்னும் பெயரில் விளங்கி வருகின்றது.

**தஞ்சை நாயக்கர்கள்**

அச்சுதராயன் (கி.பி. 1530-42) காலத்தில் தஞ்சாவூரில் நாயக்கர்
ஆட்சி ஒன்று தொடங்கிற்று. சோழ நாடு மதுரையினின்றும் பிரிக்கப்பட்டது.
அச்சுதனுடைய மைத்துனியின் கணவன் செல்லப்பன் என்பவன் தஞ்சாவூரில்
ஆட்சியில் அமர்த்தப்பட்டான். செல்லப்பன் முஸ்லிம் தர்க்காக்களுக்கு
நிவந்தங்கள் வழங்கினான். குடிமக்களுக்குப் பாசன வசதிகள் செய்து
கொடுத்தான். நாகப்பட்டினத்தில் போர்ச்சுகீசியர் குடியேறுவதற்குப் பெரிதும்
துணைபுரிந்தான். அவனுடைய அரசவையில் மாதவகுரு விசயேந்திர
தீர்த்தருக்கும் அப்பைய தீட்சிதருக்குமிடையே துவித அத்துவித வாதங்கள்
நிகழ்ந்தன. செல்லப்பனுக்கும் அவன் மகன் இரகுநாதனுக்கும்
கோவிந்ததீட்சிதர் அமைச்சராக இருந்தார். அவர் புலமை சான்றவர். அவர்
தாமே ஒரு காவியத்தையும், இரகுநாதனுடன் இணைந்து இசை நூல்
ஒன்றையும் இயற்றினார்.

**மதுரை நாயக்கர்கள்**

மதுரையில் விசுவநாத நாயக்கன் (கி.பி 1529-64) நாயக்கர் ஆட்சியைத்
தொடங்கினான். இவனுடைய தலைமை அமைச்சர் அரியநாதர் என்பவர்.
அவருடைய உதவியுடன் மதுரை திருச்சிராப்பள்ளி, திருநெல்வேலி ஆகிய
நகர்களைச் சீரமைத்தான். தஞ்சாவூர் பிரிந்து சென்ற பிறகு இவனுடைய
ஆட்சி திருச்சிராப்பள்ளி முதல் கன்னியாகுமரி வரையிலுமான நிலப்பகுதியின்
மேலும், சேலம், கோயமுத்தூர் ஆகிய மாவட்டங்கள் மேலும் ஓங்கி நின்றது.
முதன்முதல் நாட்டைப் பல பாளையங்களாகப் பிரித்தவன் இவன்றான்.
ஒவ்வொரு பாளையமும் ஒரு பாளையக்காரன் (படைத் தலைவன்) கையில்
ஒப்படைக்கப்பட்டது. பாளையக்காரர்கள் அனைவரும் அவரவர் ஆண்ட
பாளையங்களின்மேல் பரம்பரையுரிமை வழங்கப்பெற்றனர். அஃதுடன் காவல்,
நீதி வழங்குதல், வரி தண்டுதல் ஆகிய பொறுப்புகளும் பாளையக்காரரிடமே
ஒப்படைக்கப்பட்டன. பாளையக்காரன் தான் தண்டிவந்த வரித்தொகையில்
மூன்றில் ஒரு பங்கை நாயக்கனுக்குத் திறையாகச் செலுத்த வேண்டுமென்றும்,
மற்றொரு பங்கைக் கொண்டு படைகளைத் திரட்டி அவற்றை நிருவகித்து
வரவேண்டுமென்றும், மிஞ்சிய மூன்றாவது பங்கைத் தன் ஊதியமாகப்
பயன்படுத்திக் கொள்ளலாம் என்றும் நாயக்கனுக்கு ஒப்பந்தம்
செய்துகொடுத்தான்.

விசுவநாதனின் மகன் முதலாம் கிருஷ்ணப்ப நாயக்கன் (கி.பி. 1564-72)
தன் தந்தையைப் போலவே வீரத்திலும், திறனிலும் சிறந்து காணப்பட்டான்.
இவன் திருவிதாங்கூரின் மேலும், சிங்களத்தின் மேலும் படையெடுத்தான்;
வெற்றியும் பெற்றான். அமைச்சர் அரியநாதர் தொடர்ந்து கி.பி. 1570 வரையில்
பணியாற்றி வந்தார். முதலாம் கிருஷ்ணப்ப நாயக்கனை யடுத்து அவன் மகன்
முதலாம் வீரப்பநாயக்கன் (1572-95) பட்டத்துக்கு வந்தான். அவனுடைய
ஆட்சியின்போது மதுரையில் ஜெசூட் பாதிரிகள் கிறித்தவ நிறுவனம் ஒன்றை
அமைத்தார்கள். இந் நிறுவனத்தைச் சார்ந்த பாதிரிகளுள் ராபர்ட்-டி-நொபிலி
என்பார் சிறந்து விளங்கினார்.

**பிற்காலத்துப் பாண்டியர்கள்**

மதுரை விசுவநாத நாயக்கன் காலத்தில் தளவாய் அரியநாதர்
திருநெல்வேலிச் சீமையின்மேல் படையெடுத்துச் சென்றார். ஆங்குக்
கொள்ளையும், கொலையும் குழப்பமும் மலிந்து கிடந்தன. கயத்தாறு என்னும்
இடத்தைச் சுற்றிச் சில குறுநில மன்னர்கள் போருக்கு முனைந்து நின்றனர்;
இம் மண்ணுலகில் வேறு ஒரு மன்னனுடைய ஆட்சிக்குத் தாம்
அடிப்பணிவதில்லை என்று இறுமாப்புற்றிருந்தனர். அவர்கள் தம்மைப் பஞ்ச
பாண்டியர் எனக் கூறிக் கொண்டனர். அவர்கள் இன்னார் என வரலாற்று
ஆய்வுகள் இன்னும் ஒரு முடிவுக்கு வரவில்லை. பண்டைய பாண்டியருக்குத்
திறை செலுத்தி வந்த குறுநில மன்னர்கள் அவர்கள் எனச் சிலர் கூறுவர்.
பதினைந்தாம் நூற்றாண்டில் பொறிக்கப்பட்ட பிற்காலப்
பாண்டியரின் கல்வெட்டுகளில் இவர்களுடைய பெயர்கள் காணப்படவில்லை.
பதினாறாம் நூற்றாண்டில் அரசுரிமை கொண்டிருந்த பாண்டிய மன்னன்
ஒருவனேனும் மதுரையில் ஆளவில்லை எனத் தெரிகின்றது.
பாண்டி நாட்டு அரியணைக்கு உண்மையாக உரிமை
கொண்டாடியவர்கள் தென்காசியில் ஒதுங்கி நின்றார்கள். இவர்களுக்குத்
தொலையாத எதிர்ப்புக் கொடுத்து வந்த பல குறுநில மன்னரை அரியநாத
தளவாய் ஒடுக்கிவிட்டார். அவர்கள் அனைவரும் தளவாயுடன் சிறிது காலம்
போரிட்டுச் சளைத்துப் போய், இறுதியில் மதுரை நாயக்கரின்கீழ்ப்
பாளையக்காரர்களாக இழிவுற்றுத் திறைசெலுத்தி வரவும் உடன்பட்டனர்.
வேணாட்டு மன்னன் திருவடி என்பவன் விசயநகரப் பேரரசர் விசுவநாத
நாயக்கன் அவனையும் தன் படைபலத்தால் வென்று அடக்கிவிட்டான்.
தென்காசிப் பாண்டியரும் மதுரை நாயக்கரின் மேலாதிக்கத்துக்குத்
தலைவணங்கினர். விசயநகரப் பேரரசன் அச்சுதராயன் பாண்டி நாட்டு
இளவரசி ஒருத்தியை மணந்தான். அச்சுதராயனுடைய படைத்துணையுடன்
விசுவநாத நாயக்கன் திருநெல்வேலிச் சீமையை மதுரைச் சீமையுடன்
இணைத்துக் கொண்டான். அரியநாதருடைய உதவியைக் கொண்டு
திருநெல்வேலிச் சீமையில் பல சீர்திருத்தங்களை விசுவநாத நாயக்கன்
செய்தான். உழவுத்தொழிலைத் தூண்டிவிட்டான். நாடு முழுவதிலும் பல பாசன
வசதிகளை அமைத்துக் கொடுத்தான். சீர்குலைந்து கிடந்த அரசாங்கத்தை
நிலைப்படுத்தி, நீதியையும் நிருவாகத்தையும், மக்கள் நலனுக்கு ஏற்ப
ஒழுங்குபடுத்தினான். நாடு முழுவதிலும் அமைதி குடி கொண்டது.
திருநெல்வேலி நகரம் விரிவடைந்தது. அங்குப் புதிய கோயில்கள் எழுந்தன.
பழைய கோயில்கள் பழுது பார்க்கப்பட்டன. தெருக்கள்
ஒழுங்குபடுத்தப்பட்டன. மக்கள் நலன்கள் பாதுகாக்கப்பட்டன.
விசுவநாத நாயக்கனின் ஆட்சியில் மதுரை தேசத்தின் எல்லையானது
விரிவடைந்தது. இக் காலத்திய மதுரை, இராமநாதபுரம், திருநெல்வேலி,
திருச்சிராப்பள்ளி, கோயமுத்தூர், சேலம், திருவிதாங்கூரின் ஒரு பகுதி
ஆகியவை மதுரைச் சீமையின் எல்லைக்குள் அடங்கியிருந்தன. விசுவநாத
நாயக்கனின் செங்கோன்மையின்கீழ்த் தென்காசிச் சீமையில் அரசாண்டு வந்த
பாண்டிய மன்னரின் ஆக்கமும், ஆட்சிப் பொறுப்புகளும் வளர்ச்சியுற்றன.

தென்பாண்டி நாட்டில் கி.பி. 14ஆம் நூற்றாண்டின் பிற்பகுதி முதல்
பதினேழாம் நூற்றாண்டின் பிற்பகுதி வரையில் சில பாண்டிய அரசர்களும்
ஆண்டு வந்தனர். அவர்களுடைய வரலாறுகளைப் பற்றிய செய்திகள்
விளக்கமாக இல்லை. அவர்கள் எந்த ஊரிலிருந்து அரசாண்டனர் என்றும்
தெரியவில்லை. பதினான்காம் நூற்றாண்டின் பிற்பகுதியிலிருந்து ஒரு நூறு
ஆண்டுகளுக்குள் பராக்கிரம பாண்டியன் என்ற பெயருடைய மன்னர்களும்,
சடையவர்மன் குலசேகர பாண்டியன், சடையவர்மன் விக்கிரம பாண்டியன்
என்ற பெயர்களுடைய மன்னர் இருவரும் ஆண்டு வந்தனர் எனக்
கல்வெட்டுச் செய்திகளினால் அறிகின்றோம்.

சடையவர்மன் பராக்கிரம பாண்டியன் (1422-63) என்பவன் பிற்காலப்
பாண்டியருள் சிறப்பிடம் பெற்றுள்ளான். இம் மன்னன் அரசியல் அறிவும்,
போர்த் திறனும் வாய்ந்தவன்; தமிழ்ப் புலமையும், வடமொழிப் பயிற்சியும்
வாய்க்கப் பெற்றிருந்தான். திருக்குற்றாலத்தில் நடைபெற்ற போர் ஒன்றில்
சேர மன்னன் இப் பாண்டியனிடம் தோற்றுப் புறமுதுகிட்டான்.
சடையவர்மன் தென்காசிக் கோயிலை எழுப்பினான். கோயில் கட்டி
முடிப்பதற்குப் பதினேழாண்டுகள் பிடித்தன. இவன் விசுவநாதப் பேரேரி
என்றோர் ஏரியைக் கட்டி உழவுக்கு ஏற்றமளித்தான்.
அடுத்து அரியணை ஏறியவன் சடையவர்மன் குலசேகர பாண்டியன்
(1463-73). இவன் சடையவர்மன் பராக்கிரம பாண்டியனுடைய தம்பியாவான்;
இவன் மகன் அழகன் பெருமாள் பராக்கிரம பாண்டியனை (1473-1506)
அடுத்து மணிமுடி சூட்டிக் கொண்டான். சடையவர்மன் சீவல்லப பாண்டியன்
என்பவன் ஒருவன் (1534-43) அரசாண்டு வந்துள்ளான். இவன் ஆகவராமன்
என்பவனின் மகன். இவன்மேல் சேர மன்னன் உதயமார்த்தாண்டன் போர்
தொடுத்துப் பாண்டி நாட்டின் ஒரு பகுதியைக் கைப்பற்றிக் கொண்டான்.
சீவல்லப பாண்டியன் விசயநகரப் பேரரசனான அச்சுத தேவராயனிடம்
படைத்துணையை நாடினான். அச்சுதனின் படைகள் உதயமார்த்தண்டனைத்
தாக்கிப் பாண்டி நாட்டுப் பகுதிகளை அவனிடமிருந்து கைப்பற்றி மீண்டும்
சீவல்லபனிடம் அளித்தன. நன்றி மறவாத சீவல்லபன் தன் மகளை அச்சுத
தேவராயனுக்கு மணஞ் செய்து கொடுத்தான்.
