---
layout: post
comments: true
title: 18. ஐரோப்பியரின் வரவு
---

இந்தியாவில் போர்ச்சுகீசியருக்கு ஏற்பட்டிருந்த அரசியல் ஏற்றத்தையும்,
வாணிகச் செல்வாக்கையும் கண்டு ஆங்கிலேயர் மனம் புழுங்கினர்.
இங்கிலாந்து அரசி எலிசபெத் வழங்கிய பட்டயம் ஒன்றின்படி ‘கிழக்கிந்தியக்
கம்பெனி’ என்னும் பெயரில் வாணிக நிறுவனம் (1600ஆம் ஆண்டு, டிசம்பர்
31ஆம் தேதி) ஒன்று தொடங்கப்பட்டது. தொடக்கத்தில் சில ஆண்டுகள்
அதற்குப் பல இன்னல்களும் இடர்ப்பாடுகளும் தோன்றின. ஆனால்,
நாளடைவில் அது முழு வேகத்தில் செயல்படலாயிற்று ;

அக் கம்பெனியின் முதல் தொழிற்சாலையானது சூரத் என்னும் ஊரில் கட்டப்பட்டது. சர் தாமஸ்
ரோ என்னும் ஆங்கிலேயர் 1616-18 ஆண்டுகளில் டில்லி முகலாயர்
அரசவையில் அமர்ந்திருந்து தம் நாட்டு வாணிக முன்னேற்றத்துக்குப் பல
உரிமைகளையும் சலுகைகளையும் பெற்றார். ஆங்கிலேயர் வாணிகத்தின்
வளர்ச்சியிலேயே கண்ணுங்கருத்துமாக இருந்து வரவேண்டும் என்றும், நாடு
பிடிக்கும் எண்ணத்துடன் இந்திய மண்ணின்மேல் போர் முயற்சிகளில்
இறங்கக்கூடாதென்றும் அவர் வலியுறுத்தினார். ஆனால், அவருடைய கருத்து
அரசியலாளரிடையே எடுபடவில்லை. ஏனைய ஐரோப்பிய நாடுகளுடன்
ஆங்கிலேயரும் வாணிகப் போட்டியிலும் நாடு பிடிக்கும் போட்டியிலும்
மும்முரமாக ஈடுபடலானார்கள். ஆங்கிலேயர்கள் புலிக்காட்டில் தொழிற்சாலை
ஒன்றை நிறுவ முயன்று தோற்றுப்போயினர். பிறகு மசூலிப்பட்டினத்தில்
1611-ல் ஒரு தொழிற்சாலையை நிறுவினார்கள். கிழக்கிந்தியக் கம்பெனியைச்
சேர்ந்த பிரான்ஸிஸ்டே என்ற ஆங்கிலேயன் சென்னையில் சாந்தோமுக்கு
அண்மையிலேயே செயின்ட் ஜார்ஜ் கோட்டை இப்போது அமைந்துள்ள
அடிநிலத்தை 1639-ல் கம்பெனிக்குச் சொந்தமாக்கிக் கொண்டான்.
சென்னையானது வாணிகத்துக்குத் தக்க இடம் என்ற காரணத்தால் மட்டுமன்றி
வேறு ஓர் எண்ணமும் அவன் நெஞ்சில் அலைபாய்ந்தது. அவனுடைய காதலி
சாந்தோமில் வாழ்ந்து வந்தாள். அவளை அடிக்கடி சந்தித்து அவளுடன்
அளவளாவும் வாய்ப்பும் அவன் முன்னர் நின்று அழைத்தது.

சென்னையைச் சுற்றியுள்ள இடத்தைக் கோல்கொண்டாவின் முதலமைச்சன்
மீர்ஜு ம்லா என்பவன் வென்று தன் நாட்டுடன் இணைத்துக் கொண்டான்
(1647). அப்போது ஆங்கிலேயர் சென்னையில் பெற்றிருந்த உரிமைகள்
அனைத்தையும் உறுதி செய்துகொடுத்தான். ஐந்தாண்டுகள் கழித்துக்
கம்பெனியின் கிழக்கிந்திய நாடுகளுக்குச் செயின்ட் ஜார்ஜ் கோட்டையே
தலைமை ஆட்சியிடமாகவும் அமைந்தது. அந் நிலை 1655-ல்
மாறுபட்டதேனும் 1661-ல் மீண்டும் அக் கோட்டையே தலைமையிடமாய்
அமைந்தது. கோட்டையில் வசித்து வந்த ஆங்கிலேயப் பெண் ஒருத்தி
அடிமைப் பெண்ணைக் கொன்று விட்டாள். அதைத் தொடர்ந்து நேர்ந்த சில
குமுறல்களின் காரணமாகக் கோட்டையில் ஏஜன்டாகப் பணியாற்றி வந்த
ஜார்ஜ் பாக்ஸ் கிராப்ட் என்பார் அதன் முதல் கவர்னராக நியமிக்கப்பட்டார்.
சென்னையில் மக்கள் தொகையானது பெருகி வரலாயிற்று. அது 1670-ல்
40,000-த்தை எட்டி நின்றது. அடுத்த கவர்னராக வில்லியம் லேங்கார்ன்
(1672-8) நியமனம் ஆனார். சென்னைப் பகுதியில் சிவாஜி படையெடுத்து
வந்தபோது அவருடன் கவர்னர் நட்புறவுத் தொடர்புகளை மேற்கொண்டார்.
அவரும் அவரையடுத்துக் கவர்னர் பதவியில் அமர்ந்த சர் ஸ்டிரேஷ் நாம்
மாஸ்டரும் (1678-87) செயின்ட் ஜார்ஜ் கோட்டையை மேலும் வலுப்படுத்தினர்.
நீதி நிருவாகம் சீரமைக்கப்பட்டது. கூடலூரிலும் பறங்கிப்பேட்டையிலும்
1681-ல் ஆங்கிலேயர்கள் குடியேறினார்கள். கவர்னருக்கு 1684-ல் கம்பெனியின்
‘பிரசிடென்டு’ என்ற பதவிப் பெயரும் அளிக்கப்பட்டது; சென்னை மேலும்
மேலும் வளர்ச்சி பெற்று மிகப் பெரியதொரு நகரமாகக் காட்சியளித்தது.
அதன் நிருவாகத்துக்காக நகராட்சி ஒன்று நிறுவப்பட்டது (1688). மேயர்
ஒருவரும், பன்னிரண்டு உறுப்பினரும் (ஆல்டர்மென்னும்) நகராட்சியின்
நிருவாகத்தை மேற்கொண்டனர். கோல்கொண்டாவானது முகலாயரின்
ஆளுகைக்கு உட்பட்டுவிட்ட பின்பு ஆங்கிலேயரின் உரிமைகள் யாவும்
முகலாய அரசால் மீண்டும் உறுதி செய்யப்பட்டன (1690). அவ்வாண்டிலேயே
கூடலூருக்குத் தெற்கே செயின்ட் டேவிட் கோட்டை எழுப்பப்பட்டது.

வரகுணராம குலசேகர பாண்டியன் என்பவன் கி.பி. 1613-ல் முடிசூட்டப்
பெற்றுள்ளான். இவன் எம் முறையில் முன்னைய பாண்டியருக்கு உறவினன்
எனத் தெரியவில்லை. இவன் வேள்விகள் இயற்றியவன் என அறிகின்றோம்.
அதனால் அவனுக்குக் குலசேகர சோமாசியார் என்றும் ஒரு பெயர்
வழங்கிற்று. மற்றொரு பாண்டிய மன்னன் கி.பி. 1748-ல்
அரசாண்டுள்ளான். அவனும் வேள்வி இயற்றியவன் போலும்.
அவன் தன்னை வரகுணராம பாண்டிய குலசேகர சிவ தீட்சிதர் என்று குறிப்பிட்டுக்
கொண்டுள்ளான். பாண்டிய மன்னர்கள் பேரரசர்களாக வாழ்ந்திருந்து பிறகு குறுநில
மன்னர்களாக மாறி, இறுதியில் மதுரை நாயக்கரின் கீழும், விசயநகரத்து
வேந்தரின்கீழும் வெற்று ஜமீன்தாரர்களாக இழிவுற்றுத் தம் பண்டைய
பெருமையை இழந்து மறைந்து போயினர்.

போர்ச்சுகீசியர் இந்தியாவுக்குள் முதன்முதல் அடியெடுத்து வைத்த ஐரோப்பியர்
போர்ச்சுகீசியராவர். அவர்கள் வாணிகம் புரிந்து பொருளீட்டும்
நோக்கத்துடனே நாட்டுக்குள் நுழைந்தனர். அவர்கள் பெரிதும் விரும்பி இந்
நாட்டில் கொள்முதல் செய்த சரக்கு மிளகும் ஏனைய சம்பாரப்
பொருள்களுமாம். ஐரோப்பியரின் ஊன் உணவுக்குச் சுவையூட்டவும், அதைப்
பாத்திரங்களில் நிரப்பிப் பதனிட்டு வைக்கவும், மிளகு, இலவங்கம், ஏலக்காய்
முதலிய நறுமணப் பண்டங்களும் ஐரோப்பியருக்குப் பெரிதும்
தேவைப்பட்டன.

போர்ச்சுகீசிய மாலுமி வாஸ்கோ-ட-காமா என்பவன் முதன் முதல் கி.பி.
1498-ல் கள்ளிக்கோட்டை வந்து நங்கூரம் பாய்ச்சினான். அவன் வகுத்த
கடல்வழியே ஏனைய ஐரோப்பியரும் வந்து இந்தியாவுடன் கடல் வாணிகம்
மேற்கொள்ளுவதற்கு ஏற்றதொரு நெடுஞ்சாலையாக உதவிற்று. வாணிகக்
கப்பல்களைத் தொடர்ந்து போர்க் கப்பல்கள் வந்தன. வாணிகச் செல்வாக்கில்
ஓடிய நாட்டம் காலப்போக்கில் நாடு பிடிக்கும் முனைப்பாக மாறிற்று.
ஆதியில் நாட்டில் காலெடுத்துவைத்த வணிகர்களிடம் கிறித்தவ சமயத்தைப்
பரப்பும் எண்ணமே எழவில்லை.

போர்ச்சுகீசியரின் செல்வாக்கானது வெகு துரிதமாக வளர்ந்து வந்தது.
அவர்கள் கேரளத்துக் கடற்கரையில் பல குடியிருப்புகளை அமைத்துக்
கொண்டனர். அவர்களுடைய செல்வாக்கானது அங்கெல்லாம் வேரூன்றிக்
கப்பும் கிளையும் விட்டுப் பரவலாயிற்று. தம் வாணிகச் செல்வாக்கை
வளர்த்துக்கொள்ளவும், அரசியல் ஆதிக்கத்தைப் பெருக்கிக்கொள்ளவும், சமய
வளர்ச்சியைத் தூண்டிவிடவும் போச்சுகீசியர்கள் மக்களுக்கு எவ்விதமான
இன்னல்களையும் கொடுமைகளையும் விளைக்கவும்
பின்தயங்கினரல்லர். ஒழுக்கம் அவர்களிடம் இழுக்குற்றது. கண்ணனூரிலும்
கோவாவிலும் போர்ச்சுகீசியர் இந்துக் குடி மக்களைத் துண்டு துண்டாய்
வெட்டியும், உயிருடன் அவர்களுடைய உறுப்புகளை அறுத்துப் படுகொலைகள்
செய்தும் நெஞ்சைப் பிளக்கக்கூடிய கொடுமைகள் இழைத்தனர்.
மதுரையில் வீரப்பநாயக்கனின் ஆட்சிக் காலத்தின் இறுதியில் ஜெசூட்
பர்னாண்டஸ் பாதிரியின் (Father Fernandez) தலைமையில் ஜெசூட்
பாதிரிகள் கிறித்தவ மிஷன் (இயேசு கிறித்தவக் குழு) ஒன்றைத்
தொடங்கினார்கள் (1592). கிருஷ்ணப்ப நாயக்கனும் அவர்கட்கு அனுமதி
வழங்கியிருந்தான். உயர்வகுப்புக் குடிமக்களைக் கிறித்தவர்களாக மாற்றுவதே
இந்த மிஷனின் சீரிய நோக்கமாகும். அவர்கள் மாதாகோயில் ஒன்றையும்
எழுப்பினர். பர்னாண்டஸ் பாதிரியார் பதினான்கு ஆண்டுகள் விடாமல்
உழைத்தும் வெற்றிகண்டிலர். போர்ச்சுகீசியரைத் தமிழர்கள் பறங்கிகள் என்று
இழித்துக் கூறினர். போர்ச்சுகீசியர் மாட்டு இறைச்சியைத் தின்றதையும்,
மதுபானம் குடித்ததையும், புலையரோடு கலந்து உறவாடியதையும் தமிழர்
வெறுத்தனர். போர்ச்சுகீசியரின் நெஞ்சுரமும், படைப்பலமும், செல்வச்
செருக்கும் தமிழரின் உள்ளத்தை அசைக்க முடியவில்லை. ஆகவே, மதுரை
மிஷனின் தொடக்க முயற்சிகள் படுதோல்வியில் முடிந்தன. எனினும் ராபர்ட்-
-நொபிலி பாதிரியார் மதுரைக்கு வந்து பணியேற்ற பிறகு மதுரை மிஷனின்
சரித்திரமே மாறி விட்டது. ஆதியில் அப் பாதிரியின் முயற்சிகளுக்குப் பல
இன்னல்களும், இடும்பைகளும் ஏற்பட்டன. மதுரை நாயக்கர்களின்
படைகளுடன் கிறித்தவப் பாதிரிகளும் கலந்து அணிவகுத்துச் செல்ல
வேண்டியர்களாக இருந்தனர். ஆனால், அஃதும் ஒரு நற்பனையே
விளைவித்தது. சேனைகள் திருச்சிராப்பள்ளிக்குச் செல்லும்போதெல்லாம்
நொபிலி பாதிரியார் தாமும் உடன் சென்று ஆங்காங்குத் தம் சமயப்
பணிகளைச் செய்து வந்தார். சத்தியமங்கலத்தில் 1643-ல் கிறித்தவப்
பிரசாரத்துக்காகப் பாதிரி டி-காங்டாவுக்கு அனுமதி வழங்கப்பட்டது.
செஞ்சியை யடுத்திருந்த பாளையக்காரன் ஒருவன் கிறித்தவப் பணிகளை
மேற்கொள்ளும் முயற்சிகளுக்குத் தன் இசைவைத் தெரிவித்தான்.
இராமநாதபுரத்துக் கிறித்தவப் பாதிரிகளுக்கும் சூழ்நிலை ஏற்றபடியே
அமைந்திருந்தது. நாளடைவில் மதுரை மிஷனானது மதுரை, தஞ்சாவூர்,
செஞ்சி ஆகிய ஊர்களின் எல்லைகளைக் கடந்து மேலும் பரவிச்சென்று
வேலூர், கோல்கொண்டா தேசங்களிலும் பரவலாயிற்று. பல சமயங்களில்
மராத்தியரின் தாக்குதல்களாலும் மிஷன் தொண்டுகளுக்குத் தடை
ஏற்பட்டதுண்டு.

கிறித்தவர்கள் பட்ட துன்பங்கட்கு இறுதியாக ஒரு முடிவு ஏற்பட்டது. இராணி
மங்கம்மாள் 1689-ல் அரசாட்சியை ஏற்றாள். அவளுக்குக் கிறித்தவர்களிடம்
பரிவு ஏற்பட்டது. பாதிரிகளும் தம் பணியில் முனைப்புற்றார்கள்.
டச்சுக்காரர்கள் போர்ச்சுகீசியருக்கும் டச்சுக்காரருக்குமிடையே நேரிட்டு வந்த
பூசல்களிலும் போராட்டங்களிலும் போர்ச்சுகீசியரின் கால் சறுக்கி வந்தது.
அவர்கள் இலங்கையை டச்சுக்காரரிடம் இழந்தனர் (1638) ;
பிறகு டச்சுக்காரர்கள் தூத்துக்குடியையும் (1658), நாகப்பட்டினத்தையும் (1659)
போர்ச்சுகீசியரிடமிருந்து பறித்துக்கொண்டனர். கேரளக் கடற்கரையில் சில
ஊர்களும் போர்ச்சுகீசியரிடமிருந்து டச்சுக்காரரின் கைக்கு மாறின. சோழ
மண்டலக் கடற்கரையில் நாகப்பட்டினமே டச்சுக்காரரின் தலைநகராக
அமைந்தது. அங்கு டச்சுக்காரர்கள் வலிமையான கோட்டை கொத்தளங்கள்
கட்டிக்கொண்டனர். அக் கோட்டையை டச்சுக் கம்பெனியின் கவர்னர் தம்
இருப்பிடமாகக் கொண்டார். டச்சுப் பாதிரியான ஆபிரகாம் ரோசர்
புலிக்காட்டில் தங்கித் தம் பணிகளைச் செய்துவந்தார்.

டச்சுக்காரரின் செல்வாக்கு உயர்ந்துகொண்டே போயிற்று. அவர்களுக்கு
வெற்றிமேல் வெற்றி கிடைத்துவந்தது. வாணிகத் தொழிலிலும்,
கப்பலோட்டுவதிலும், தொழில்கள் அமைப்பிலும், பொருளாதாரத்திலும், அறிவு
நுட்பத்திலும், டச்சுக்காரர்கள் ஏனைய ஐரோப்பியரைவிடப் பலபடிகள் மிஞ்சி
நின்றார்கள். வாணிகத்தைத் தொடர்ந்து நடத்திவரவும், கைப்பற்றிய நாடுகளை
ஆண்டு அனுபவிப்பதற்காகவும் ஹாலந்தில் ஐக்கியக் கம்பெனி ஒன்று
நிறுவப்பட்ட பிறகு, டச்சுக்காரரின் கைகள் வலுவுற்றன. தம் நோக்கம்
இன்னதெனவும், அதை அடையும் முறையும் துறையும் இன்னவெனவும்
டச்சுக்காரர்கள் திட்டமாகவும், தெளிவாகவும் உணர்ந்திருந்தனர். எனவே,
அவர்கள் தம் நோக்கங்களை நிறைவேற்றிக்கொள்ளுவதில் துரிதமான
பயனைக் கண்டனர்.

**டேனியரும் பிரெஞ்சுக்காரரும்**

தரங்கம்பாடியில் டேனிஷ் கிழக்கிந்தியக் கம்பெனி வணிகர்கள்
கோட்டை ஒன்றைக் கட்டிக்கொண்டு தம் வாணிகத்தைத் தொடங்கினர்.
இந்தியாவில் கொள்முதல் செய்த சரக்குகளை அவர்கள் மலேயத் தீவுகட்கு
ஏற்றிச்சென்று விற்பனை செய்து அவற்றுக்கு ஈடாக அங்கிருந்து சம்பாரப்
பண்டங்களை வாங்கி வருவது இக் கம்பெனியின் சிறப்பான நோக்கமாக இருந்தது. ஆனால், இந்த
வாணிகத்தில் அவர்கள் இலாபங் காணவில்லை. எனவே, டேனியர்கள்
தரங்கம்பாடியையும், வடக்கில் இருந்த சேராம்பூரையும் ஆங்கிலேயரின்
கிழக்கிந்தியக் கம்பெனிக்கு ரூ.12,50,000-க்கு விற்றுவிட்டார்கள்.

பிரெஞ்சுக் கிழக்கிந்தியக் கம்பெனி 1664-ல் முதன் முதல்
தோற்றுவிக்கப்பட்டது. சூரத்திலும் (1668), மசூலிப்பட்டினத்திலும் (1669) இக்
கம்பெனியின் தொழிற்சாலைகள் அமைக்கப்பட்டன. ஏனைய ஐரோப்பியருடன்
பிரெஞ்சுக்காரரும் அரசியல் வட்டாட்டத்தில் இறங்கினர். நாட்டின்
அவலநிலைமையை அறிந்து எரியும் வீட்டில் கொள்ளியைப் பிடுங்கினவரை
இலாபம் என்னும் கொள்கையை மேற்கொண்டு பிரெஞ்சுக்காரர்கள்
ஆங்காங்கு இடம் தேடிப் பிடித்து வந்தனர். சாந்தோமை 1672-ல்
முற்றுகையிட்டுக் கைப்பற்றி மீண்டும் அதை 1674-ல் இழந்துவிட்டார்கள்.
பீஜப்பூர்ச் சுல்தான்கீழ்க் குறுநில மன்னனாக இருந்த ஷேர்கான் லோடி
என்பவன் பெரம்பலூருக்கு அண்மையில் வலிகண்டபுரத்தில் அரசாண்டு
வந்தான். அவனிடமிருந்து புதுச்சேரியை பிரான்சுவா மார்ட்டின் என்ற
பிரெஞ்சுக்காரன் தானமாகப் பெற்றான். பிரெஞ்சுக்காரரின் வாணிக நிறுவனம்
அங்கு அமைக்கப்பட்டது. தொடர்ந்து நூறாண்டுகளுக்குமேல் புதுச்சேரியானது
தமிழகத்து வரலாற்றில் பல நிகழ்ச்சிகளுக்கு விளைகளனாக இருந்து
வந்துள்ளது. சிவாஜியின் படையெடுப்பு ஒன்றினால் (1677) புதுச்சேரியானது
பல அல்லல்களுக் குள்ளாயிற்று. எனினும் மார்ட்டினின் விடாமுயற்சியினால்
பிரெஞ்சு வாணிகம் மேலும் மேலும் வளர்ந்துவந்தது. புதுச்சேரி 1693-ல்
டச்சுக்காரர்களின் கைக்குள் விழுந்தது. எனினும் பிரெஞ்சுக்காரர்கள் மீண்டும்
அதை டச்சுக்காரரிடமிருந்து கைப்பற்றிக்கொண்டனர். மார்ட்டின் புதுச்சேரியில்
கோட்டை எழுப்பியும், கொத்தளங்கள் அமைத்தும் அதை வளமுள்ள
நகரமாக மாற்றினான். அவன் காலத்தில் புதுச்சேரியின் மக்கள் தொகை
நாற்பதினாயிரத்தைக் கடந்து நின்றது. புதுச்சேரி வளர்ச்சிபெற்று வருவதைக்
கண்ட மார்ட்டின் சூரத்து, மசூலிப்பட்டினம் ஆகிய ஊர்களின்
தொழிற்சாலைகளுக்கு முடிவு கட்டினான். பிரெஞ்சு நாட்டுக்காக
முப்பத்தெட்டாண்டுகள் அயராமல் உழைத்துவந்த மார்ட்டின் 1706-ல்
காலமானான்.

**கிழக்கிந்தியக் கம்பெனி**

இங்கிலாந்தின் குடிமக்கள் அனைவருமே இந்தியாவுடன் வாணிகம்
செய்யும் உரிமையுடையவர்களாவர் என்று
இங்கிலாந்தின் பராளுமன்றம் தீர்மானம் ஒன்று நிறைவேற்றிற்று (கி.பி. 1694).
இத் தீர்மானத்தின் அடிப்படையில் வேறு கம்பெனிகளும் நிறுவப்பட்டன.
அவற்றுக்குள் போட்டியும் பொச்சரிப்பும் பெருகிவந்தமையால், நிறுவப்பெற்ற
கம்பெனிகள் அனைத்தும் ஒருங்கிணைந்து ஒரே கம்பெனியாக உருவாயின
(கி.பி. 1708-9). அப் புதிய கம்பெனியானது பல இடுக்கண்கள்,
இன்னல்களினிடையே பெரிதும் முனைந்து இந்திய மண்ணில் தன் நிலையான
வாழ்வுக்கு உறுதியான அடிப்படைகள் அமைத்துக்கொள்ளலாயிற்று. அது
மொகலாயப் பேரரசினிட மிருந்து பல உரிமைகளையும், வாணிகச்
செல்வாக்குகளையும் கேட்டுப் பெற்றது. கல்கத்தாவிலும், ஐதராபாத்திலும்,
சூரத்திலும், சென்னையிலும் விரிவான நில உரிமைகள் இதற்கு
வழங்கப்பெற்றன. மொகலாயப் பேரரசு முழுவதிலும் பம்பாயில் அச்சிட்ட
கம்பெனி நாணங்கள் செல்லுபடியாயின. மராத்தியருக்கும் போர்ச்சுகீசியருக்கும்
இடையே ஏற்பட்ட போர்களினால் கம்பெனி வாணிகம் குன்றிவரத்
தொடங்கிற்று. அதனால் தன் தற்பாதுகாப்புக்காகக் கம்பெனியானது
இங்கிலாந்திலிருந்து ஏராளமான படைகளையும் போர்க்கருவிகளையும்
இறக்குமதி செய்துகொண்டது. தனக்குண்டான படைப்பலத்தைப்
பயன்படுத்திக்கொண்டு அவ்வப்போது கட்சி கூடி உள்நாட்டுப் போர்களில்
தலையிட்டுக்கொண்டு தன் போர்த் திறனையும் பொருள் பலத்தையும்
வெளிப்படுத்திப் பயன்பெறுவதும் நாடு பிடிப்பதும் கம்பெனிக்கு அரிய
செயலாகத் தோன்றவில்லை.

சோழ மண்டலக் கடற்கரைப் பகுதியும், அதைச் சார்ந்துள்ள நிலப்
பகுதியும் இந்திய வரலாற்றில் கருநாடகம் என்னும் பெயரால் வழங்கி
வருகின்றன. இது ஐரோப்பியர் கொடுத்த பெயராகும். பதினெட்டாம்
நூற்றாண்டு தொடங்கிச் சில ஆண்டுகளில் ஆங்கிலேயருக்கும்
பிரெஞ்சுக்காரருக்குமிடையே நாடு பிடிக்கும் போட்டியானது ஓங்கி வளர்ந்து
பல போர்கள் விளைவதற்கு அடிப்படைக் காரணமாக விளங்கிற்று. சிறிது
காலத்தில் பிரெஞ்சுக்காரர்கள் சூரத், மசூலிப்பட்டினம் போன்ற துறைமுகப்
பட்டினங்களில் அமைக்கப்பட்டிருந்த தம் தொழிற்சாலைகளைக் கைவிட
வேண்டிய நெருக்கடி ஏற்பட்டது. அவர்களுடைய வாணிகம் சுருங்கவே
அரசியல் செல்வாக்கம் குன்றிவரலாயிற்று. தாம் வாணிகம் செய்து பொருள்
திரட்ட வேண்டுமென்றுதான் பிரெஞ்சுக்காரர்கள் ஆதியில் திட்ட
மிட்டிருந்தனர். அவர்கள் திரட்டிக்கொண்ட படைப்பலமும் அவர்களுடைய
வாணிகத்தின் பாதுகாப்புக்காகவே பயன்
படுத்தப்பட்டது. பிரெஞ்சுக்காரர்கள் 1725-ல் கேரளக் கடற்கரையில்
அமைந்துள்ள மாஹியையும், 1739-ல் காரைக்காலையும் கைப்பற்றினார்கள்.
புதுச்சேரிக்கு டூப்ளே என்பான் 1742-ல் கவர்னராகப் பொறுப்பேற்றான்.
அதன் பின்பு பிரெஞ்சுக்காரரின் நோக்கமும் கொள்கையும் மாற்றம் பெற்றன.
ஆங்கிலேயருடன் அரசியல் போட்டிகளில் இறங்கி, நாடு கவரும் முயற்சிகளில்
பிரெஞ்சுக்காரரும் ஈடுபடலாயினர்.

சோழ மண்டலக் கடற்கரையோரத்தில் ஆங்கிலேயரின் கைவசம் இருந்த
சென்னைப்பட்டினமும், பிரெஞ்சுக்காரரிடம் இருந்த புதுச்சேரியும் இருபெரும்
வாணிகத் துறைமுகப்பட்டினங்களாக விளங்கின. இரு நாட்டினரும் அவரவர்
ஊரில் வலிமை பொருந்திய கோட்டை கொத்தளங்களை எழுப்பினர்.
புதுச்சேரிக்குத் தென்பால் சற்றுத் தொலைவில் அமைந்திருந்த செயின்ட்
டேவிட் கோட்டையும் ஆங்கிலேயர் வசமே இருந்தது. கருநாடகம்
முழுவதிலும் ஐரோப்பியரிடம் மட்டுந்தான் படைப்பலம் குவிந்திருந்தது.
இந்திய நாட்டு மன்னரிடம் தரைப்படையோ கப்பற்படையோ கிடையா.
எனவே, ஆங்கிலேயரும் பிரெஞ்சுக்காரரும் உள்நாட்டு மன்னர்களைச்
சூதுக்காய்களாக வைத்துக்கொண்டு அரசியற் பகடையாடத் தொடங்கினர்.
கருநாடகம் அரசியற்றுறையிலும், சமூகத்துறையிலும் மிகப்பெரும்
கொந்தளிப்பில் ஆழ்ந்திருந்தது. மொகலாயப் பேரரசின்கீழ்த் தக்கணத்துச்
சுபேதாரானவன் ஐதராபாத்தில் அமர்ந்து அரசாண்டுவந்தான். கருநாடகம்
முழுவதும் அவனுடைய ஆணைக்குப் பணிந்து நின்றது. ஆர்க்காட்டு நவாபு
அவன் கீழிருந்து ஆர்க்காட்டுத் தேசத்தை அரசாண்டுவந்தான். தக்கணத்துச்
சுபேதார் நைஜாம் உல் முல்க் என்பவன் டில்லியின் நுகத்தினின்றும் நழுவித்
தானும் ஒரு சுதந்தர மன்னனாகவே நடந்து கொண்டான். அவனைப்
பின்பற்றி, அவன்கீழ்ச் செயல்பட்டு வந்தவனான ஆர்க்காட்டு நவாபும்
அவனுடைய ஆணையினின்றும் விடுதலை பெற்றுத் தானும் ஒரு சுதந்தர
மன்னனாக இயங்கிவரலானான். மொகலாயப் பேரரசின் அரசியற்
குழப்பங்களிலும் மராத்தியர்கள் கொடுத்துவந்த தொல்லைகளிலும் சிக்குண்டு
திணறிக்கொண்டிருந்த நைஜா முக்கு ஆர்க்காட்டு நவாபைக் கண்காணித்து
வரவோ, அவ்வப்போது அவனை இழுத்துப்பிடிக்கவோ நேரமோ, வசதிகளோ
இல்லாமற்போயிற்று. எனினும் கருநாடகத்தின் அரசியலில் தலையிடும் வாய்ப்பு
ஒன்று தானாகவே அவனை நெருங்கி வந்தது.

மராத்தியர்கள் 1740-ஆம் ஆண்டில் கருநாடகத்தின்மேல் பாய்ந்து
மக்களைச் சூறையாடினார்கள் ; நாடெங்கும் கொள்ளையும் கொலையும்
விளைவித்தார்கள். குழப்பங்களும் கலகங்களும் பேயாட்டமாடின. மக்களின்
கண்ணீரிலும் செந்நீரிலும் நாடு தோய்ந்தது. மராத்தியர்கள் ஆர்க்காட்டின்மேல்
படையெடுத்து வந்து ஆர்க்காட்டு நவாபு தோஸ்து அலியைக் கொன்று,
அவனுடைய மருமகனான சந்தா சாயபுவைச் சத்தா ராவுக்குச்
சிறைபிடித்தேகினார்கள் (1741). தோஸ்து அலியின் மகனான சப்தர் அலி
என்பவன் மராத்தியருக்கு ஒரு கோடி ரூபா இலஞ்சம் கொடுப்பதாக
வாக்களித்து நாட்டை மராத்தியரின் கொடுமைகளிலிருந்தும்
மீட்டுக்கொண்டான். ஆனால், அவன் வேலூர் இன்னேதாரனான முர்தஸா
அலி என்னும் அவனுடைய உறவினனாலேயே கொலையுண்டு
இறந்தான். அவனுடைய இளம் மகன் ஆர்க்காட்டு நவாபாகப் பட்டங்கட்டி
வைக்கப்பட்டான் (1742). தொடர்ந்து ஏற்பட்ட இந் நிகழ்ச்சிகள் கருநாடகக்
குடிமக்களுக்குப் பேரச்சத்தையும் அவலத்தையும் விளைவித்தன.
அவர்களுடைய அச்சத்தை மாற்றி அவர்கட்கு ஆறுதல் கூறி நாட்டில்
அமைதியைத் தோற்றுவிப்பதற்காக நைஜாம் 1743-ல் கருநாடகம் வந்தான்.
ஆர்க்காட்டின் அரசியல் வக்கணைகளை நிமிர்த்த முயன்றான். தன்னுடைய
நம்பிக்கைக்குப் பாத்திரனாக இருந்த அன்வாருதீன் கானை ஆர்க்காட்டு
நவாபாக நியமித்தான். தோஸ்துகான் இளம் மகன் கொல்லப்பட்டு இறந்தான்.
நாட்டில் குழப்பங்கள் குறைந்தபாடில்லை. தோஸ்து அலியின் உறவினர்கள்
அன்வாருதீன்கானை எதிர்த்துக் கிளர்ச்சி செய்யலானார்கள்.
இவ்வளவில் ஆங்கிலேயரும் பிரெஞ்சுக்காரரும் அமைதியாகத் தத்தம்
அளவில் வாணிகத்தில் ஆழ்ந்து ஈடுபட்டிருந்தனர் ; நாட்டு அரசியல்
போராட்டங்களில் கலந்துகொள்வதற்கோ, அவற்றால் விளைந்த குழப்பங்களில்
தமக்கு ஆக்கம்தேடிக்கொள்ளுவதற்கோ விருப்பமும் முயற்சியும்
இழந்தவர்களாகத் தத்தம் கோட்டைகளில் முடங்கிக் கிடந்தனர். ஆனால்,
தமிழகத்தின் விதியோ மூலையில் கிடந்த அவர்களை முற்றத்தில்
இழுத்துவிட்டது.

**முதல் கருநாடகப் போர்**

ஐரோப்பாவில் நடைபெற்ற ஆஸ்திரிய அரசுரிமைப் போட்டி ஒன்றில்
ஆங்கிலேயரும் பிரெஞ்சுக்காரரும் எதிர்க்கட்சிகளுக்குத் துணை நின்று
ஏழாண்டுக்காலம் போரில் ஈடுபட்டிருந்தனர் (1742-48). அக் காரணத்தால்
இந்தியாவிலும் அவ்விரு நாட்டுக் கம்பெனிகளுக்குமிடையே பகையும் போரும்
மூண்டன.

புதுச்சேரிக் கவர்னர் டூப்ளே ஆங்கிலேயருடன் போரிட விரும்பவில்லை.
கருநாடகத்தில் கட்சிச் சார்பின்றிப் பகையின்றிச் சமாதான முறையிலேயே
நடந்துகொள்ள எண்ணங்கொண்டான். அவனுடைய எண்ணத்தின்படி போர்
நடவடிக்கைகளைக் கைவிடுவதற்கு ஆங்கிலேயர் ஒருப்பட்டிலர். ஆகவே,
கருநாடகத்திலும் முற்றுகைகளும் தாக்குதல்களும் தொடர்ந்தன.
பிரெஞ்சுக்காரர்கள் தக்கதொரு கடற்படையுடன் சென்னையைக் கைப்பற்றினர்
(1746). டூப்ளேயின் வாழ்விலும் அதிர்ஷ்ட தேவதையின் கடைக்கண் பார்வை
விழுந்தது. ஆனால், மக்கள் சமூக வரலாறு ஒரு கொள்ளிவட்டம் போன்றது.
நிகழ்ச்சிகள் சுழன்றுகொண்டே இருக்கும். கருநாடக வரலாற்றிலும், டூப்ளேயின்
வாழ்விலும் மிகப் பெரியதொரு நிகழ்ச்சி இடங்கொள்ளக்
காத்துக்கொண்டிருந்தது. தன் தேசத்தில் நடைபெற்றுக்கொண்டிருந்த அரசியல்
சுழல்களைக் கண்டு வாளாவிருக்க அன்வாருதீன்கான் விரும்பினானல்லன்.
தன் காவலின்கீழ் வாழ்ந்துவந்த ஆங்கிலேயரையும் பிரெஞ்சுக்காரரையும்
பாதுகாக்க வேண்டிய பொறுப்புத் தனக்கு உண்டு என்று உணர்ந்திருந்தான்.
சென்னையைப் பிரெஞ்சுக்காரர் முற்றுகையிட்டிருந்தபோது தமக்குப்
பாதுகாப்பளிக்குமாறு அன்வாருதீனிடம் ஆங்கிலேயர்
முறையிட்டுக்கொண்டனர். அவர்களுடைய வேண்டுகோளுக்கிணங்கி
அன்வாருதீன்கான் முற்றுகையை விலக்கிக் கொள்ளும்படி பிரெஞ்சுக்காரருக்கு
ஆணை ஒன்று அனுப்பினான். பிரெஞ்சுக்காரர் அதற்குக் கீழ்ப்படிய
மறுத்தனர். அவர்கள் தன்னை அசட்டை செய்ததற்காக ஆர்க்காட்டு நவாபு
வெகுண்டான் ;
சென்னையை வளைத்துக்கொண்டு பிரெஞ்சுக்காரரைத்
தாக்கும்படி ஒரு படையை ஏவினான். ஆனால், வெற்றி
பிரெஞ்சுக்காரர்களுக்கே கிடைத்தது. அவர்களுடைய பெருமையும் மதிப்பும்
பன்மடங்கு உயர்ந்தன. டூப்ளே சென்னையை ‘அடி முதல் முடி வரையில்’
சூறையாடினான் (1746). டூப்ளேயின் நெஞ்சுரம் மேலும் வலுவடைந்தது. அவன்
செயின்ட் டேவிட் கோட்டையைப் பதினெட்டு மாத காலம் முற்றுகையிட்டான்;
ஆனால், அவனால் வெற்றி காண வியலவில்லை. ஆங்கிலேயரின் உதவிக்குப்
புதியதாகத் தரைப்படையும் கடற்படையும் வந்து சேர்ந்தன. அவர்கள்
அவற்றைக்கொண்டு கடல், தரை ஆகிய இரு முனைகளிலும் புதுச்சேரியைத்
தாக்கினார்கள். ஆனால், அவர்கள் ஏவிய படைகள் போதுமளவு பயிற்சி
பெறாதவை ;
வெற்றி நெருங்குவதாகத் தெரியவில்லை. அதற்குள்
ஐரோப்பாவில் ஆஸ்திரிய அரசுரிமைப் போரில் ஓர் உடன்படிக்கை
ஏற்பட்டது. அவ்வுடன்படிக்கையின்படி
சென்னையானது மீண்டும் ஆங்கிலேயர் வசம் ஒப்படைக்கப்பட்டது.

**இரண்டாம் கருநாடகப் போர்**

முதல் கருநாடகப் போர் டூப்ளேயின் சிந்தனையைத் தூண்டி விட்டது.
ஆங்கிலேயருடன் அவன் மேற்கொண்ட அரசியல் சதுரங்கத்தில் அவன் பல
நுட்பங்களையும் ஊகங்களையும் படித்தறிந்தான். அன்வாருதீன்கானின்
சேனைகள் சென்னை முற்றுகையில் அவசரக்கோலத்தில் அள்ளித்
தெளித்ததையும், ஆனால் திறமான படைப்பயிற்சியும், சிறந்த ஆயுத பலமும்
தனக்கு வெற்றி தேடித் தந்ததையும் அவன் நன்கு உணர்ந்துகொண்டான்.
நல்ல பயிற்சியளிக்கப்பட்ட ஒருசில ஐரோப்பிய வீரருக்கு முன்பு
ஆயிரக்கணக்கான, பயிற்சியளிக்கப்படாத இந்தியச் சிப்பாய்களால் முனைந்து
நிற்கமுடியாது என்பதை அவன் கண்டறிந்தான். எனவே, கட்டுப்பாடும்,
ஒருமைப்பாடும், நெஞ்சுரமும் கொண்டிருந்த தன் படையைப் பெரிதும் நம்பி
அரசியல் நடைமுறைகளைச் சீரமைத்துக் கொண்டான். போர்ப் பயிற்சியும்,
ஆயுத பலமும் வாய்க்கப் பெற்ற அவனுடைய படைகளின் துணையை நாடி
உள்நாட்டு மன்னர் யாவரும் எப்போதும் தன்னிடம் வரக்கூடும் என்று
டூப்ளே எதிர்பார்த்துக் கொண்டிருந்தான். அஃதுடன் தன் படை சாயுமிடமே
வெற்றியும் சாயும் என்ற உண்மையையும் அவன் உணர்ந்திருந்தான்.
மராத்தியரால் 1741-ல் சிறைபிடிக்கப்பட்ட சந்தா சாயபு ஏழாண்டுகள்
கழித்து விடுதலையானான். உடனே தன் மாமனார் தோஸ்து அலியிடமிருந்து
பறிக்கப்பட்ட ஆர்க்காட்டு அரசை மீட்டுக்கொள்ளும் முயற்சியில்
இறங்கினான். அதே சமயம் நைஜாம் உல் முல்க் காலமானான் (1748).
அவனுக்குப் பின் அவன் மகன் நாஜர் ஜங் தக்கணத்தின் சுபேதாரானான்.
ஆனால், அவனுடைய பேரனான முஜாபர் ஜங் என்பவன் முகலாயப்
பேரரசன் தன்னைத்தான் சுபேதாராக நியமித்துள்ளான் என்று கூறிக்கொண்டு
தக்கணத்து அரியணைக்கு உரிமை கொண்டாடினான்.
இத்தகைய நல்வாய்ப்பையே டூப்ளே எதிர்நோக்கி நின்றான்.
‘பருவத்தோடு ஒட்ட ஒழுகும் படிப்பினை’யை டூப்ளே நன்கு ஓர்ந்தவன்.
காலந்தாழ்த்தாமல் செயலில் இறங்கினான். ஆர்க்காட்டு அரியணையில்
ஏற்றுவிப்பதாகச் சாந்தா சாயபுவினிடம், தக்கணத்து அரியணையில்
ஏற்றுவிப்பதாக முஜாபர் ஜங்குடனும் அவன் இரு உடன்படிக்கைகள் செய்து
கொண்டான்.

உடன்படிக்கைகளும் உடனே நடைமுறைக்குக் கொண்டுவரப் பட்டன.
டூப்ளேயும், சாந்தா சாயபுவும், முஜாபர் ஜங்கும் கூட்டுக்கூடி
அன்வாருதீன்கானை ஆம்பூரில் போரில் கொன்றார்கள் (1749).
அன்வாருதீன்கான் மகன் முகமதலி திருச்சிராப்பள்ளிக்கு ஓடிவிட்டான்.
அவனைத் துரத்திக்கொண்டு பிரெஞ்சுப் படையொன்று திருச்சிராப்பள்ளியை
நோக்கி விரைந்தது. தம்மை நோக்கிப் பாய்ந்துகொண்டிருந்த பேராபத்தை
உணர்ந்தனர் ஆங்கிலேயர். தமக்கு உடனே துணை வரும்படி நாஜர்
ஜங்குக்கு விண்ணப்பித்துக் கொண்டார்கள். அஃதுடன் அமையாது அவர்கள்
முகமதலியின் உதவிக்குத் திருச்சிராப்பள்ளிக்கு ஒரு சிறு படையையும்
அனுப்பிவைத்தார்கள். ஆங்கிலேயரின் முறையீட்டுக்கு இணைங்கி நாஜர்
ஜங்கும் தண்டெடுத்து வந்தான். ஆங்கிலேயருக்குப் போர்த்திறன்
போதவில்லை யாதலால் நாஜர் ஜங் கொலையுண்டு மாண்டான் (1750).
சிறையில் அடைப்பட்டுக்கிடந்த முஜாபர் ஜங் விடுதலை பெற்றுச் சுபேதாராக
ஏற்றம் பெற்றான். செய்ந்நன்றி மறவாத முஜாபர் ஜங் டூப்ளேயுக்குச் சில
கைம்மாறுகளைக் கனிந்து செய்தான். புதுச்சேரியைச் சுற்றியுள்ள சில நிலப்
பகுதிகளையும், ஒரிஸ்ஸாவைச் சுற்றியுள்ள சில நிலப்பகுதிகளையும்
மசூலிப்பட்டினத்தையும் டூப்ளேயுக்கு வழங்கினான். போதாக்குறைக்குக்
கிருஷ்ணை நதிக்குத் தென்புறத்தில் முகலாயப் பேரரசுக்குச் சொந்தமான
நிலப்பகுதிக்கு டூப்ளேயைக் கவர்னராக நியமித்தான். புதிய பதவிகளின்
மோகத்தில் மூழ்கிய டூப்ளேயானவன் உதவிக்குக் கூப்பிட்டபோது விரைந்து
செல்லுவதற்காகக் கர்னல் புஸ்ஸி என்ற படைத்தலைவன் தலைமையில்
சேனை ஒன்றையும் ஐதராபாத்தில் நிறுத்திவைத்தான். டூப்ளே
ஆர்க்காட்டையும் ஐதராபாத்தையும் நோக்கி விம்மிதம் எய்தினான். தனக்கு
ஆட்பட்ட இருவர் இரு தேசங்களின் அரியணைகளில் அமர்ந்து ஆட்சி
புரிந்துவந்தது அவனுக்கு எல்லையில்லாப் பூரிப்பைக் கொடுத்தது.
பிழைப்பைத் தேடிக் கடல்கடந்து வந்த அன்னிய வணிகக் கூட்டம் ஒன்று
இந்திய மண்ணில் அடியெடுத்து வைத்த இரண்டாண்டுக் காலத்தில்
தக்கணத்திலும் கருநாடகத்திலும் அரசாட்சி அமைத்துக்கொண்டும்,
மேலாதிக்கத்தை விரித்து ஓங்கி நிற்குமாயின், டூப்ளேயின் இதயம் விம்மி
வழிந்ததில் வியப்பேதுமில்லை. அவனுடைய நண்பர்களும் அவனுக்கு எய்திய
உன்னத அரசியல் ஏற்றத்தைக் கண்டு திகைப்புற்றுப் போயினர்.

திருச்சிராப்பள்ளியை நோக்கி விரைந்த பிரெஞ்சு அணிகள் வழியில்
தஞ்சாவூரை முற்றுகையிட்டு அவ்விடத்திலேயே களைத்துப்
போயின. அதே சமயம் ஆங்கிலேயரின் துணையைப் பெற்ற முகமதலியின்
எதிர்ப்பும் கடுமையாயிற்று. ஆங்கிலேயரின் படை வலி முழுவதும் தன்வசம்
அடையும் வரையில் முகமதலி பிரெஞ்சுக்காரரிடம் சமாதானப் பேச்சுகள்
பேசிக் காலந் தாழ்த்தி வந்தான். அவனுடைய உத்தியை டூப்ளே 1751-ஆம்
ஆண்டு மே மாதந்தான் நன்கு உணர்ந்தான். உடனே தானும் ‘லா’ என்பவன்
தலைமையில் திருச்சிராப்பள்ளியை நோக்கி ஒரு படையை ஏவினான்.
லாவுக்குப் போர்த் தந்திரங்கள் போதாவாயின. திருச்சிராப்பள்ளி முற்றுகை
நீடித்துக்கொண்டே போயிற்று. ஆங்கிலேயருக்கு மைசூர், தஞ்சாவூர்
மன்னர்களும், மராத்தியத் தலைவன் முராரி ராவும் படைத்துணை அனுப்பி
வைத்தனர். வங்கத்திலிருந்து ஆங்கிலேயப்படை ஒன்று தமிழகத்தை நோக்கி
விரைந்தது. அப் படையில் முந்நூறு சிப்பாய்களும், இருநூறு ஆங்கிலேயரும்
மட்டுமே இருந்தனர். அப்படையைச் செலுத்தி வந்தவன் ராபர்ட் கிளைவ்
என்பவன். அவன் சென்னைக் கம்பெனியில் எழுத்தனாகப் பணியாற்ற
வந்தவன். இராணுவத்தில் சேர்ந்து வெகு குறுகிய காலத்தில்
படைத்தலைமையும் எய்தினான். பேரெதிர்ப்பு ஏதும் இன்றியே கிளைவ்
ஆர்க்காட்டை முற்றுகையிட்டுக் கைப்பற்றிக் கொண்டான். அவனிடமிருந்து
தன் தலைநகரை மீட்டுக்கொள்ளுவதற்காகச் சந்தா சாயபு
திருச்சிராப்பள்ளியிலிருந்து ஆர்க்காட்டுக்கு ஒரு சேனையை அனுப்பினான்.
கிளைவ் ஐம்பத்து மூன்று நாள் அப்படையுடன் பொருது வெற்றிகண்டான்.
சந்தா சாயபுவின் படைகள் தோற்றுப் புறமுதுகிட்டன (1751). ஆங்கிலேயரின்
ஆர்க்காட்டு வெற்றியானது அவர்களுடைய பகைவருக்கு அச்சத்தையும்
அதிர்ச்சியையும் விளைத்தது. என்றும் இராத அளவு அவர்களுடைய மதிப்பும்
உயர்ந்துவிட்டது. பிரெஞ்சுப் படைத்தலைவன் ‘லா’ என்பவன்
ஆங்கிலேயருடைய மாபெரும் வெற்றியைக் கேள்வியுற்று வெருண்டு
திருவரங்கத்தில் ஓடி ஒளிந்தான். திருவரங்கத்தை வளைத்துக் கொள்ளுமாறு
ஆங்கிலேயப் படைக்குக் கிளைவ் ஆணையிட்டான். சந்தா சாயபுவின்
துணைக்கு டூப்ளே ஓர் அணியை அனுப்புவித்தான். ஆனால், அப்
படையானது நிலைகுலைந்து முற்றுகையைக் கைவிட்டு ஆங்கிலேயரிடம்
அடைக்கலம் புகுந்தது (ஜூன் 1752). லாவும், அவனுடைய படையினரும்
ஆங்கிலேயரால் சிறைபிடிக்கப்பட்டனர். தஞ்சாவூர்ப் படைத் தலைவன்
ஒருவனுடைய வாளுக்கிரையாகிச் சந்தா சாயபுவின் தலை தரையில்
உருண்டது. டூப்ளே ஏங்கி நின்றான். அவன் எழுப்பிய மனக்கோட்டைகள் யாவும்
இடிந்து தரைமட்டமாயின. திறமையற்ற
அவனுடைய படைத் தலைவர்கள் அவனைச் சமயத்தில் கைவிட்டு
விட்டார்கள். கையில் கிடைத்தது வாய்க்கு எட்டவில்லை. எனினும் டூப்ளே
கருத்தழிந்தான் அல்லன். அரசியல் சூழ்ச்சிகளை மேற்கொண்டு தனக்குத்
துணைப்பலம் திரட்டிக் கொள்ளத் திட்டமிட்டான். முராரி ராவையும், மைசூர்
வேந்தனையும் தன் சூழ்ச்சியில் சிக்க வைத்தான். தஞ்சாவூர் அரசனை
நடுநிலையில் நிற்குமாறு பணித்து அவனிடம் ஓர் ஒப்பந்தமும் செய்து
கொண்டான். டூப்ளே எடுத்த முயற்சியைத் தளரவிட மனமில்லாதவனாய்
மீண்டும் ஒருமுறை திருச்சிராப்பள்ளியை முற்றுகையிட்டான் (1752 டிசம்பர்).
முற்றுகை ஓராண்டு நீடித்தது ; ஆனால், வெற்றி என்னவோ அவனுக்குக்
கிடைக்கவில்லை.

துரதிர்ஷ்டம் டூப்ளேயைத் துரத்திக்கொண்டு வந்தது. அவனுடைய
தாய்நாடான பிரான்சில் வெறுப்பும் எதிர்ப்பும் மூண்டன. இந்திய நாட்டில்
டூப்ளே கடைப்பிடித்த கொள்கைகளினாலும், கையாண்ட முறைகளினாலும்
வீணான மனக்கசப்பும், போராட்டங்களும், பொருள் இழப்பும் விளைந்தன
என்று அவன்மேல் குற்றங்கள் சாட்டப்பட்டன. இக்கட்டான அவனுடைய
நிலைகளைப் பிரான்சில் யாருமே உணர்ந்து கொள்ளவில்லை. அவனுடைய
அறிவு நுட்பத்தையும் திட்பத்தையும் பிரெஞ்சு அரசாங்கம் நன்கு மதிப்பீடு
செய்யவில்லை. டூப்ளே பிரான்சுக்குத் திரும்பிப்போகவும், கோடேஹா
(Godehew) என்பவன் புதுச்சேரியில் கவர்னர் பதவி ஏற்கவும் ஆணைகள்
பறந்தன. கோடேஹா இந்தியாவுக்கு வந்து இறங்கி (1754), டூப்ளேயைப்
பதவியிலிருந்து இறக்கி, அவனுடைய கொள்கையையும் தலைகீழாக
மாற்றினான் ; ஆங்கிலேயருடன் ஓர் உடன்படிக்கை செய்துகொண்டான். இரு
நாட்டினரும் மேற்கொண்டு ஒருவரோடொருவர் போரிடுவதில்லை என்றும்,
அவரவர்கள் தத்தம் வசம் வைத்திருந்த தேசத்தை அவர்களே
வைத்துக்கொள்ளலாம் என்றும், இரு கட்சியினரும் உள்நாட்டு அரசியலில்
தலையிட்டுக்கொள்ள கூடாதென்றும் அவர்கள் ஒப்புக்கொண்டனர்.

**மைசூர்ப் போர்கள்**

மைசூரில் தளவாய் நஞ்சராசன் படையொன்றில் சிப்பாயாகப்
பணியாற்றிவந்த ஐதரலி என்பான் வெகுவிரைவில் அரசியல் ஏணியில்
ஏறிவிட்டான். கைவன்மையாலும், படைபலத்தாலும், வினைத்திட்பத்தாலும்,
சூழ்ச்சித் திறனாலும், நெஞ்சுத் துணிவாலும் குறுகிய காலத்தில் மைசூர்
அரசாங்கத்தைத் தன் கைக்கீழ்ப் போட்டுக்கொண்டான் (1761). மின்னல்
வேகப் படையெடுப்புகளால் தமிழகத்துப் பாளையக்காரர்களை முறியடித்து
ஒடுக்கினான். துரித காலத்தில் இவன் அடைந்த அரசியல் ஏற்றம்
ஆங்கிலேயருக்கும், மராத்தியருக்கும், நைஜாமுக்கும் அச்சத்தையும்
அழுக்காற்றையும் விளைத்தது. ஐதரை எதிர்த்து இம் மூன்று கட்சியினரும்
தமக்குள் ஒப்பந்தம் ஒன்றைச் செய்துகொண்டனர். ஆனால், மராத்தியரும்
நைஜாமும் ஐதரலியின் இலஞ்சத்துக்கும் சூழ்ச்சிக்கும் வயப்பட்டு
ஆங்கிலேயரை விட்டுவிட்டு ஐதரலியுடன் சேர்ந்து கொண்டனர். ஐதரலி
கருநாடகத்தின்மேல் படையெடுத்தான். தக்க சமயத்தில் நைஜாம் மீண்டும்
கட்சி மாறினான். ஆனால், செங்கண்மாவி (செங்கத்தி)லும்
திருவண்ணாமலையிலும் ஐதரலி ஆங்கிலேயரிடம் தோல்வியுற்றான்.
ஆனாலும் அவன் சளைக்கவில்லை ;
தொடர்ந்து கருநாடக தேசத்தைக் கலக்கி வந்தான். அவன் மிகப் பெரியதொரு
சேனையுடன் சென்னையின் எல்லையில் தோன்றினான் (1769). அவன்
போர்க்கோலத்தைக் கண்டு அஞ்சி விதிர்விதிர்க்க ஆங்கிலேயர் அவனுடன்
ஓர் உடன்படிக்கை செய்துகொண்டு ஆபத்தினின்றும் விடுதலை பெற்றனர்.
ஐதரலியை யாரேனும் தாக்கினால் அவனுக்குப் படைத் துணை
அளிக்கவேண்டுமென்று ஆங்கிலேயர் இவ்வுடன்படிக்கையின்கீழ்
ஒப்புக்கொண்டனர். இஃது ஆங்கிலேயருக்கு ஏற்பட்ட ஓர் இக்கட்டான
நிலைமையாகும். எனினும் 1771-ல் மராத்தியர் ஐதரலியின்மேல்
போர்தொடுத்தபோது ஆங்கிலேயர் அவனுக்கு உதவியனுப்பத் தவறினர்.
ஆபத்தில் தன்னைக் கைவிட்ட ஆங்கிலேயருக்கு எதிராக, நைஜாமுடனும்
மராத்தியருடனும் அவன் கூட்டணி யொன்றை அமைத்துக் கொண்டான்
(1779). அரபிக்கடற்கரையில் பிரெஞ்சுக்காரருக்குச் சொந்தமான மாஹியை
ஆங்கிலேயர் கைப்பற்றிக் கொண்டனர். அந் நிகழ்ச்சியைக் கண்டு ஐதர்
வெகுண்டெழுந்தான் ; ஆங்கிலேயரை எதிர்த்துப் போர் முரசம்
கொட்டினான். ஐரோப்பாவிலும் அமெரிக்காவிலும் நிலவிய அரசியல்
அப்போது ஆங்கிலேயருக்குக் கேடு சூழ்வதாகவே இருந்தது. பிரான்ஸ்,
ஸ்பெயின், ஹாலந்து நாடுகள் ஆகிய யாவும் ஆங்கிலேயரை எதிர்த்து
அணிவகுத்து நின்றன. இத்தகைய வாய்ப்பானதொரு சூழ்நிலையை ஆவலுடன்
எதிர்நோக்கி நின்ற பிரெஞ்சுக்காரர்கள் இந்தியாவில் தாம் இழந்த நாடுகளை
மீட்டுக் கொள்வதற்காகத் திட்டமிட்டனர்.

ஐதரலி 1780 ஆம் ஆண்டு, ஜூலை மாதம் 90,000 காலாள்களுடனும்,
100 பீரங்கிகளுடனும் மைசூர்ப் பீடபூமியினின்றும் வந்து செங்கண்மாக்
கணவாயின் வழியாகக் கருநாடகச் சமவெளியின்மேல் இறங்கினான்.
ஆங்கிலேயக் கம்பெனியின்மேல் அவன் கொண்டிருந்த மாபெருஞ் சினமானது
ஊழித் தீயாக மாறிக் கருநாடகத்தைப் பற்றிக்கொண்டது. ஐதரின் சேனைகள்
நாடெங்கும் தீ மூட்டின ; தம் வழியில் நேரிட்ட ஊர்கள் அத்தனையையும்
சூறையாடின ; குழந்தைகள் பெண்கள் உள்ளிட்ட மக்கள் அனைவரையும்
படுகொலை செய்தன. ஐதரலியின் வழியில் சிக்குண்ட ஊர்கள், உயிர்கள்
யாவும் படுசூரணமாகிக் காற்றில் பறந்தன. அக்கம்பக்கத்து ஊர்களில்
வாழ்ந்திருந்த மக்கள் பீதியினால் வீட்டையும் நாட்டையும் கைவிட்டுக்
காடுகளிலும் மலைகளிலும் ஓடி மறைந்தார்கள். கர்னல் பெய்லி என்ற
ஆங்கிலேயப் படைத் தலைவன் ஒரு படையுடன் ஐதரை எதிர்த்து நின்றான்.
கொதித்துப் புரண்டுவரும் ஐதரின் சேனைகளின்
முன்பு அவனுடைய படைப்பலம் செல்லுபடியாகவில்லை. எனினும் வீரத்தோடு
மைசூர் அணிகளை எதிர்த்து நின்று போராடினான். ஐதரின் போர்த்திறனே
மேலோங்கி நின்றது. கர்னல் பெய்லியும் அவனுடைய சிப்பாய்களும் துண்டு
துண்டாக வெட்டுண்டு மாண்டனர். அவனுடைய படை அழிந்து சிதைந்து
போயிற்று (1780). அதற்கு முந்திய ஆண்டு ஆங்கிலேயர் பம்பாயில்
மராத்தியரிடம் பெற்ற படுதோல்வியும், கர்னல் பெய்லின் தோல்வியும்
ஒன்றுசேர்ந்து பிரிட்டிஷ்காரரின் பெருமையை இறக்கித்
தரைமட்டமாக்கிவிட்டன. ஆர்க்காடும் ஐதரின் வசமாயிற்று. எனினும்,
ஆங்கிலேயர் சளைக்கவில்லை. அரசியல் சூழ்ச்சிகளில் கைவந்தவர்களான
அவர்கள் மீண்டும் ஓர் அரசியல் சூதாட்டத்தில் இறங்கினர். அதன்
விளைவாக மராத்தியரும், நைஜாமும் ஐதரலியைக் கைவிட்டனர். கல்கத்தாவில்
ஆங்கிலேயரின் கவர்னர்-ஜெனரலாக இருந்த வாரன் ஹேஸ்டிங்ஸ் என்பவன்
நெஞ்சுத் துணிவுடையவன்; சூழ்நிலைக்கேற்ற உத்திகளைக் கையாள
வல்லவன்; எத்தகைய எதிர்ப்பையும் எந்தவகையான நடவடிக்கைகளை
மேற்கொண்டேனும் பணியவைக்கக் கூடியவன். அவன் சென்னைக்
கவர்னரைப் பதவியினின்றும் விலக்கினான். தன்னால் திரட்டப்படக்கூடிய
அத்தனை சிப்பாய்களையும் அணிவகுத்துச் சர் அயர் கூட் என்னும்
படைத்தலைவன் ஒருவன் தலைமையில் ஐதரின்மேல் ஏவினான். தன்னால்
எவ்வளவு பொருள் கூட்ட முடியுமோ அவ்வளவையும் கூட்டிக் கையில்
ஒப்படைத்தான். சிதம்பரத்தை யடுத்த பறங்கிப்பேட்டையில் பெரும் போர்
விளைந்தது (1781). அப்போரில் ஐதர் படுதோல்வியுற்றான். எனினும்
ஆங்கிலேயரை அச்சுறுத்தி வந்த ஆபத்துகள் முற்றிலும் தீர்ந்தபாடில்லை.
வங்கக் கடற்கரையோரம் பிரெஞ்சுக் கடற்படை ஒன்று சப்ரன் (Admiral
Suffren) தலைமையில் ஆங்கிலேயருடைய கப்பல் தொகுதி களுடன் பல
போர்கள் நிகழ்த்திற்று; கர்னல் பிரைத்வைட் (Braithwaite) தலைமையில்
திரண்டு வந்த ஆங்கிலேயரின் சேனை ஒன்றை ஐதரின் மகன் திப்பு சுல்தான்
முறியடித்தான். எனினும், ஆங்கிலேயர் 1781ஆம் ஆண்டு இறுதிக்குள்
டச்சுக்காரருக்குச் சொந்தமான நாகப்பட்டினம், சதுரங்கப்பட்டினம், புலிக்காடு
ஆகியவற்றைக் கைப்பற்றினர்.

ஐதர் தான் தொடர்ந்து நடத்தி வந்த போர்த் தொழிலின் காரணமாக
மிகவும் களைப்புற்றான். அவனைப் பற்றி நின்ற புற்றுநோய் அவனுடைய
உயிரை அணுவணுவாக அரித்து வந்தது. இறுதியாக, 1783 ஆம் ஆண்டு
ஏப்ரல் மாதம் தன் ஆசைகளை மறந்து இவ்வுலகினின்றே அவன்
விடைபெற்றுக் கொண்டான். ஐதரலி மிகச் சிறந்த ஒரு வீரன்; நல்ல உடற்கட்டும்
நெஞ்சுரமும் வாய்ந்தவன். எழுதப் படிக்க அறியானாயினும் அவனுக்குப் பல
மொழிகள் பேசும் வல்லமையுண்டு. அரசாங்க நிருவாகத்திலும், போர்த்
தொழிலிலும் அவன் அளவற்ற ஆற்றல் வாய்க்கப் பெற்றிருந்தான். ஒரே
சமயத்தில் பல அலுவல்களைப் புரியும் திறமை ஐதரின் சிறப்புகளில்
ஒன்றாகும். அரசியல் நேர்மையும், சீரிய நோக்கமும் அவன் வாழ்க்கைக்குப்
பொலிவூட்டின. ஒழுக்க நெறிகளிலும், சமயச் சடங்குகளிலும் அவனுக்கு
எள்ளளவேனும் பற்றுதல் கிடையாது. ஆனால், அவன் இஸ்லாமிய மதத்தில்
ஆழ்ந்த ஈடுபாடுடையவனாக இருந்தான். அவன் நெஞ்சில் ஈரமும் இரக்கமும்
கிடையா. அவனுடைய பகைவருக்கும், அவன் பரிவை இழந்தவர்களுக்கும்
அவன் ஆற்றிய கொடுமைகள் கேட்போர் நெஞ்சைப் பிளக்கக் கூடியன.
ஐதருக்குப் பின்னர் அவன் மகன் திப்பு மைசூர் சுல்தானாக முடிசூட்டிக்
கொண்டான். அவன் ஆங்கிலேயரிடம் அளவற்ற வெறுப்புக்
கொண்டிருந்தான். எனினும், பிரெஞ்சுக்காரரிடம் மாறாத நட்புக்
கொண்டிருந்தான். திப்பு சுல்தான் தன் ஆட்சியின் தொடக்கத்திலிருந்தே
ஆங்கிலேயருக்குத் தொல்லைகள் கொடுத்து வந்தான். பிரான்ஸ், பெர்சியா,
துருக்கி ஆகிய நாடுகளிடம் படைத்துணை நாடித் தூதுகள் அனுப்பி
வைத்தான் (1787). அவனுக்குப் படை அனுப்புவதாக அங்கிருந்து
மறுமொழிகள் வந்தன. எனினும், அவனுடைய உடனடித் தேவைக்கு வேண்டிய
படைப்பலம் கிடைக்கவில்லை. ஆனால், பிரெஞ்சுக்காரர்கள் திப்பு சுல்தானின்
படைகளுக்குப் பயிற்சி கொடுத்து வந்தனர்.
திப்பு சுல்தான் திருவிதாங்கூரின்மேல் படையெடுத்தான் (1789).

திருவிதாங்கூர் அரசன் ஆங்கிலேயருடைய நட்பைப் பெற்றிருந்தான்.
ஆங்கிலேயருடைய நட்பு தனக்கு எச் சமயத்திலும் கிடைக்கும் என்ற
நம்பிக்கையில் வாழ்ந்து வந்தான். ஆகவே, சென்னையில் கிழக்கிந்தியக்
கம்பெனியின் பிரசிடென்டாகவும், கவர்னராகவும் இருந்த ஜே. ஹாலண்டு
(J.Hollond) என்பவனுக்குப் படைப்பலம் வேண்டி விண்ணப்பமும்
அனுப்பினான். ஆங்கிலேயர் அவ் வேண்டுகோளுக்கு உடனே செவி
சாய்க்கவில்லை; பராமுகமாக இருந்துவிட்டனர். நைஜாமும். மராத்தியரும்
திப்பு சுல்தானிடம் முக்கூட்டு உடன்படிக்கை ஒன்றைச் செய்துகொண்டனர்
(1790). மூன்றாம் மைசூர்ப் போர் இரண்டாண்டு நீடித்தது. கார்ன்வாலிஸ்
பிரபுவே தன் தலைமையில் பெரும்படை ஒன்றைச்
செலுத்திவந்து வேலூர், ஆம்பூர் வழியாக நுழைந்து சென்று, பெங்களூரைக்
கைப்பற்றிக்கொண்டு சீரங்கப்பட்டணத்துக்கு ஒன்பது கல் தொலைவில் தன்
பட்டாளங்களை நிறுத்தினான். போர் நடவடிக்கைகள் 1791ஆம் ஆண்டு
கோடைக்காலம் வரையில் தேங்கி நின்றன. அவ்வாண்டு நவம்பர் மாதம்
திப்பு கோயமுத்தூரைத் தாக்கிக் கைப்பற்றினான். கார்ன்வாலிஸ் பிரபு சீரங்கப்
பட்டணத்தையும், அதன் கோட்டை கொத்தளங்களையும் தாக்கி யழித்தான்.
சூழ்நிலையானது தனக்கு முரணாக இருந்ததை உணர்ந்த திப்பு சுல்தான்
கார்ன்வாலிஸ் பிரபுவுடன் சமாதான உடன்படிக்கை ஒன்றைச் செய்து
கொண்டான் (மார்ச் 1792). இவ் வுடன்படிக்கையின்கீழ் மைசூர் தேசத்தில்
பாதியை நைஜாமுக்கும், மராத்தியருக்கும், ஆங்கிலேயருக்கும் பங்கிட்டுக்
கொடுத்துவிட்டான். மலையாள தேசம், குடகு தேசத்து மன்னன்மேல் ஆட்சி,
திண்டுக்கல் தேசம், பாராமகால் பகுதி ஆகியவை ஆங்கிலேயருக்குக்
கிடைத்தன. போதாக் குறைக்குத் திப்பு சுல்தான் ஆங்கிலேயருக்கு முப்பது
இலட்சம் பவுன்களுக்குமேல் தண்டங்கொடுத்தான்; தன் இரு பிள்ளைகளையும்
அவர்களுக்குப் பிணையாக அளித்தான். ஆனால், இவ்வுடன்படிக்கையானது
தனக்கு மானக் கேட்டை விளைத்தது என்று அவன் அறிந்திருந்தான். அவன்
நெஞ்சில் ஒரு முள் உறுத்திக்கொண்டே இருந்தது. மானமிழந்து வாழ அவன்
உள்ளம் ஒருப்படவில்லை. எனவே, ஆங்கிலேயரின்மேல் அவனுக்கு
வெறுப்பும் அடங்காச் சினமும் பொங்கி எழுந்தன. வஞ்சம் வளர்ந்தது. திப்பு
தன் கோட்டை கொத்தளங்களை வலுப்படுத்தினான்; குதிரைப் படையைப்
புதுப்பித்தான்; உழவுத் தொழிலையும் ஊக்கினான். ஐரோப்பாவில் பல
நாடுகளில் அரசியல் குழப்பங்களும் போராட்டங்களும் நிகழ்ந்து
கொண்டிருந்தன. பிரான்சில் குடிமக்கள் மன்னனையும் அவனைச் சார்ந்த
பிரபுக்களையும் எதிர்த்துப் பெரும் புரட்சி ஒன்றில் ஈடுபட்டனர் (1789).

பிரெஞ்சு மன்னன் பதினாறாம் லூயியும், அவன் மனைவி மேரி
அன்டாய்னெட்டும் மக்கள் நீதிமன்றத்தில் குடித் துரோகிகள் என்ற
தீர்ப்புக்குள்ளானவர்களாய் தூக்குமரம் ஏறி, முடியணிந்த தம் தலைகளை
இழந்தனர். நெப்போலியன் போனப்பார்ட் என்ற படைத் தலைவன்
அரசாட்சியைக் கைப்பற்றி நாட்டை அடக்கியாளலானான். அவனே பிரெஞ்சு
நாட்டின் பேரரசனாகவும் முடிசூட்டிக்கொண்டான் (1804). அவன்
ஆங்கிலேயர்மேல் அளவுகடந்த வெறுப்பும் சினமும் கொண்டிருந்தான்.
இந்தியாவில் ஆங்கிலேயரின் செல்வாக்கை இறக்கிப் பிரெஞ்சு ஆதிக்கத்தை
மீண்டும் உயர்த்துவிக்க அவன் நோக்கம் கொண்டிருந்தான். திப்பு
சுல்தான் வாய்ப்பைப் பயன்படுத்திக்கொண்டான். பிரெஞ்சுக்காரரின் படைத்
துணையை நாடினான். அவனுக்கு உதவியாகும் பொருட்டுப் பிரெஞ்சுப்
படைகள் மங்களூர் வந்து இறங்கின (1798). அப்போது வெல்லெஸ்லி பிரபு
கவர்னர் ஜெனரலாக இருந்தான். ஆங்கிலேயரைச் சூழ்ந்து வந்துகொண்ட
பேராபத்தை அவன் நன்கு உணர்ந்தான். உடனே திப்பு சுல்தானுக்கு எதிராக
அவன் நைஜாமுடனும் மராத்தியருடனும் உடன்படிக்கை ஒன்று
செய்துகொண்டான். வெல்லெஸ்லி பிரபு, ஜெனரல் ஹாரிஸ் என்பவனின்
தலைமையில் பெரும் படை ஒன்றைத் திப்புவின்மேல் ஏவினான். ஹாரிஸின்
கடுந்தாக்குதலுக்கு முன்பு திப்புவின் சேனைகள் பேரழிவுக்குட்பட்டு,
வலியிழந்து சீரங்கப்பட்டணத்து அரணுக்குள் பின்னடைந்து போரிட்டன.
ஆங்கிலேயரின் பெரும் பீரங்கிக் குண்டுகள் வெடித்து அரண்
கொத்தளங்களைச் சிதைத்து மதிற்சுவரில் பெரும்பிளவு ஏற்படுத்தின.
அவ்விடைவெளியின்மூலம் ஆங்கிலேயத் துருப்புகள் அணையுடைந்த
வெள்ளம்போல் பாய்ந்து அரணுக்குள் நுழைந்தன. திப்புவின் சேனைகள் 1799
மே, நான்காம் தேதி ஆங்கிலேயரிடம் சரண் அடைந்தன. திப்பு சுல்தான்
தன் இறுதி மூச்சு வரையில் போராடிக் கையில் ஏந்திய வாளுடன் வீர
மரணத்தைத் தழுவினான் (1799). ஆங்கிலேயரின் மாறாத பகைவன்
மாண்டான்; அஃதுடன் அவர்களுக்குத் தென்னிந்தியாவில் அணையிட்டிருந்த
இறுதிப்பகையும் மறைந்தது. திப்பு சுல்தான் பல கலைகளில் கைதேர்ந்தவன்.
பாரசீக மொழியில் ஆழ்ந்த புலமை வாய்ந்தவன். அவன் அரசியல் வாழ்வில்
ஓய்வென்பதையே கண்டவனல்லன். இடையறாமல் உழைத்துக்கொண்டே
இருந்தான். அவன் புதிய பஞ்சாங்கம் ஒன்றையும், நாணயங்களையும்,
அளவைகளையும் புழக்கத்துக்குக் கொண்டுவந்தான்.
ஆங்கிலேயர் சீரங்கப்பட்டணத்தைச் சூறையாடினர்.
அரண்மனைகளையும் கட்டடங்களையும் இடித்து நிரவினர். மைசூர் தேசம்
ஆங்கிலேயரின் உடைமையாயிற்று, திப்புவின் மக்கள் வேலூர்க் கோட்டையில்
சிறைவைக்கப்பட்டனர்.

ஆர்க்காட்டு நவாபு, வாலாஜா சாயபு என்ற மாற்றுப் பெயரினனான
முகமதலி, பெயரளவில்தான் கருநாடகத்தின் நவாபாக விளங்கினான். ஆனால்,
அவனுடைய அரசு முத்திரை ஆங்கிலேயரின் கையில் இருந்தது. நவாப்
முகமதலியின் பேரால் கிழக்கிந்தியக் கம்பெனிதான் அரசாங்கத்தை நடத்தி
வந்தது. கருநாடகத்தின் குடிமக்கள் ஆர்க்காட்டு
நவாபுக்கு மட்டுமன்றி ஆங்கிலேயருக்கும் ஆட்பட்டவர்களாக இருந்தனர்.
நவாபு வாலாஜா தன் அரசாங்கப் பொறுப்புகள் அத்தனையையும்
ஆங்கிலேயரின் கைகளில் ஒப்படைத்து விட்டு இன்பக் கோலாகலங்களில்
காலங்கழித்து வந்தான். சென்னைப்பட்டினத்தில் சேப்பாக்கத்தில் நவாபுக்கு
அழகான அரண்மனை ஒன்று எழுப்பப்பட்டது (1768). அவ்வரண்மனை
அமைக்கப்பட்டிருந்த அடிமனையின் பரப்பு 117 ஏக்கராக்கள். அதைச்
சுற்றிலும் எழுப்பப்பட்டிருந்த மதிற்சுவர்கள் வடக்கில் கூவம் ஆற்றிலிருந்து
தெற்கில் பாரதி சாலை வரையில் எட்டி நின்றன; மேற்கில் பெல்ஸ் சாலை
வரையில் வந்தன. அந்த அரண்மனையின் முகப்பு வாயில், வாலாஜா
சாலையில் நின்றது. அவ் வாயில் மூவளைவு கொண்டது. அரண்மனை இரு
பகுதிகளாக அமைக்கப்பட்டிருந்தது. தென்பகுதிக்குக் கலசமகால் என்று
பெயர். அதன்மேல் சிறுசிறு கலசங்கள் பொருத்தப்பட்டுள்ளன. வடபகுதியில்
உள்ள கட்டடத்திற்கு உமாயூன் மகால் என்று பெயர். அதில் திவான்கானா
அல்லது தர்பார் மண்டபமும் இருந்தது. இவ்விரண்டு கட்டடங்களினிடையே
நிற்கும் சதுரமான மாடக் கோபுரம் பிற்காலத்தில் பிரிட்டிஷ் அரசாங்கத்தால்
கட்டப்பட்டது. இவ்வரண்மனையில் இப்போது பல அரசாங்க அலுவலகங்கள்
நடைபெற்று வருகின்றன. வடபகுதிக்கும் கடற்கரைச் சாலைக்கும் இடையில்
எழிலகம் அண்மையில் கட்டப்பட்டுள்ளது. சென்னைப் பல்கலைக்கழகக்
கட்டடங்கள் நிற்கும் இடத்தில் கூவத்தின் கரையின்மேல் நவாபும், அவன்
குடும்பத்தினரும் நீராடும் துறை அமைக்கப்பட்டிருந்தது. இப்போது மாநிலக்
கல்லூரியின் முதல்வர் தங்கியுள்ள விடுதியில் அப்போது நீதிமன்றம் ஒன்று
செயல்பட்டு வந்தது.

கருநாடக வருமானத்திலிருந்து தனக்குக் கிடைத்த பொருளைக் கொண்டு
நவாபு வாலாஜா வாழ்க்கைப் போகங்களை விலைகொடுத்து வாங்கி
அனுபவித்து வந்தான். பரந்து விம்மிய வங்கக்கடல்போல விரிந்து கிடந்த
இன்பங்களையெல்லாம் துய்க்க அவனுக்குக் கிடைத்த வருமானம்
போதவில்லை. கம்பெனி அலுவலரிடமும் ஏனையோரிடமும் ஆர்க்காட்டு
நவாபு அளவிறந்த கடன் வாங்கினான். அவற்றுக்கு முறையற்ற வட்டிகளைக்
கொட்டிக் கொடுத்தான். தான் பட்ட கடன்களுக்கு ஆர்க்காட்டுத் தேசத்தை
ஈடு காட்டி வந்தான். அவனுக்குக் கடன்களை வாரிக் கொடுத்திருந்த
ஆங்கிலேயரின் பேராசை கரைகடந்து போயிற்று. நவாபு கடன் வாங்கியதும்
நின்ற பாடில்லை. அவக்கேடான இந் நிலைக்கு ஒரு முடிவுகட்ட வேண்டிய
நெருக்கடி கம்பெனி அரசாங்கத்துக்கு ஏற்பட்டது. கம்பெனி கவர்னர் சர்
தாமஸ் ரம்போல் (Sir Thomas Rumbold, 1778-80) காலத்தோடொட்டி
ஒழுகத் தெரியாதவன்; ஆட்சித் திறனற்றவன்; காலங்கருதும் வினைத்திட்பமும்,
காலத்தை நெகிழ விடாத தெளிவும் வாய்க்கப் பெறாதவன். அவன்மேல் பல
குற்றச்சாட்டுகள் கொண்டுவரப்பட்டன. ஆகவே, வாரன்ஹேஸ்டிங்ஸ் என்ற
கவர்னர்-ஜெனரல் அவனைக் கவர்னர் பதவியினின்றும் இறக்கிவிட்டான்.
அவனையடுத்து வந்தவன் வைட்ஹில் (White Hill) என்பவன். பல
குற்றச்சாட்டுகளினால் அவனும் ஒதுக்கப் பட்டான். பிறகு, வந்தவன் சார்லஸ்
ஸ்மித் (Charles Smith). இவர்கள் எல்லோரும் குறுகிய காலக் கவர்னர்களாக
இருந்தனர். பின்னர், மக்கார்ட்னே பிரபு (Lord Macartney, 1781-85)
கவர்னராகப் பதவியேற்றான். வந்தவாசியிலும் புதுச்சேரியிலும் ஐதரலியைத்
தோல்வியுறச் செய்து பிரிட்டிஷ் அரசைத் தேடிவந்த அழிவுக் காலத்தைத்
தடுத்து நிறுத்திய சர் அயர் கூட் (Sir Eyre Coote) என்ற படைத் தலைவன்
இந்தக் கவர்னரின் காலத்தில்தான் சென்னையில் களைப்பினாலே கண்ணை
மூடினான். மக்கார்ட்னே பிரபு நவாபுடன் ஓர் உடன்படிக்கை செய்து
கொண்டான் (1781, டிசம்பர் 2).
அவ்வுடன்படிக்கையின்கீழ் நாட்டு அரசு
கிழக்கிந்தியக் கம்பெனியின் கைகளுக்கு மாறிற்று. கருநாடக வருமானத்தில்
ஆறில் ஒரு பங்கை நவாபு தன் சீவனாம்சமாகப் பெற்றான். அவனுக்குக்
கடன் கொடுத்திருந்தவர்கள் அனைவரும் தத்தம் கடனைத் திருப்பித்
தரும்படி அவனை ஒருங்கே நெருக்கலானார்கள். ஆகவே, கம்பெனியின்
வருமானம் முழுவதும் நவாபு வாலாஜாவினிடமே ஒப்படைக்கப்பட்டது.
நவாபுக்குப் பழம் நழுவிப் பாலில் விழுந்தது. அவன் அந்த முழு
வருமானத்தையுங் கொண்டு பழைய கடன்களை அடைக்காமல் மேலும்
மேலும் கடன்களில் மூழ்கினான். கம்பெனிக்கும், தன் கடன்காரருக்கும்
நாட்டின் பல பகுதிகளை அடகு வைத்துக்கொண்டே போனான். அவன்
எழுதிக் கொடுத்த கடன் பத்திரங்கள் பணச் சந்தையில் விற்கப்பட்டன.
நவாபுக்குரிய வருமானத்தின் ஏற்ற இறக்கத்தையொட்டி இப் பத்திரங்களின்
மதிப்பும் எறியும் இறங்கியும் வந்தது.

கருநாடக நவாபு வாலாஜாவின் வாழ்க்கைப் புயல்களுக்கும் கம்பெனியின்
தொல்லைகட்கும் இறுதியாக ஓர் முடிவு ஏற்பட்டது. நவாப் வாலாஜா
(உம்மீர்உல்ஹிண்ட்-ஓம்தாத் உல்முல்க் அன்சுப் உத்தௌலா - அன்வாருதீன்
கான்பகதூர் - சூபர்ஜங் - சேபா-சாலார்-கருநாடகத்தின் நவாபு முகமதலி)
1795 அக்டோபர் 13ஆம் நாள் இவ்வுலக வாழ்வைத் துறந்தான். அவனை யடுத்து
அவன் மகன் ஓம்தாத் உல் ஒமாரா ஆர்க்காட்டு நவாபானான். அவனும் 1801-ல் காலமானான்.
அவனுடன் கம்பெனி அரசாங்கம் ஓர் ஒப்பந்தம்
செய்துகொண்டது. அதன்படி ஆர்க்காட்டு நவாபு தன் நாட்டையும் அரசையும்
ஆங்கிலேயருக்கு வழங்கினான். அவனுடைய இழப்புக்கு ஈடாகச் சென்னை
அரசாங்கமே அவனுடைய கடன்களைத் தீர்த்துவைக்கும் பொறுப்பை
ஏற்றுக்கொண்டது. அதற்காக ஆண்டுதோறும் பன்னிரண்டு இலட்சம் ரூபா
ஒதுக்கி வைக்கப்பட்டது. பத்தொன்பதாம் நூற்றாண்டின் தொடக்கத்தில்
ஆங்கிலேயரே தமிழகத்தின் ஆட்சிப் பொறுப்புகள் அனைத்தையும்
மேற்கொண்டு விட்டனர்.

**பாளையக்காரரின் கிளர்ச்சிகள்**

**வீரபாண்டியக் கட்டபொம்மன்**

மதுரை நாயக்கர் பரம்பரை மறைந்த பிறகு அவர்களுக்கு வரி தண்டிக்
கொடுத்தும் படைவீரர்களைத் திரட்டிக் கொடுத்து உதவி வந்த
பாளையக்காரர்கள் தனிக்காட்டு மன்னராக மாறிவிட்டார்கள். ஆர்க்காட்டு
நவாபு பெயரளவில் கருநாடகத்தின் மன்னனாக இருந்தானே ஒழிய நாட்டு
அரசியல் ஆங்கிலேயரின் கைகளில் அடங்கியிருந்தது. கிழக்கிந்தியக்
கம்பெனியினர் அவனுடன் செய்துகொண்ட ஓர் உடன்படிக்கையின்கீழ்த்
திருநெல்வேலிச் சீமையில் வரி தண்டும் உரிமையைத் தம் வசம் மாற்றிக்
கொண்டனர் (1781).
நான்காண்டுகள் கழித்து நவாபு அவ்வுரிமையை
அவர்களிடமிருந்து பறித்துக்கொண்டான் (1785). ஆனால், ஆங்கிலேயர்
மீண்டும் அவ்வுரிமையைப் பெற்றுக் கொண்டனர் (1790). பாஞ்சாலங்குறிச்சி
என்ற பாளையத்துக்குக் கட்டபொம்மன் என்பவன் பாளையக்காரன் ஆனான்
(1791). வரி தண்டுவதில் கட்டபொம்மனுக்கும் கம்பெனிக்கும் கருத்து
வேறுபாடுகளும் பூசல்களும் நேர்ந்தன. கட்டபொம்மன் கம்பெனிக்கு 1797ஆம்
ஆண்டுக்குச் செலுத்த வேண்டிய வரிப்பணத்தைக் கொடுக்க மறுத்தான்.
அதுமட்டுமன்றி இராமநாதபுரத்தில் கம்பெனியுடன் முரண்பாடு
கொண்டிருந்தவர்கள் அனைவரையும் திரட்டித் தனக்குத் துணையாகச்
சேர்த்துக் கொண்டான். படைகளுக்கு உணவுப் பண்டங்கள் வழங்கும்
பாளையக்காரரின் கடமையொன்றினின்றும் அவன் வழுவினான். மேலும்,
கம்பெனிக்குத் திறை செலுத்தி வந்த எட்டையபுரம் பாளையத்தின்மேல்
அடிக்கடி பாய்ந்து மக்களைச் சூறையாடினான் கம்பெனியின் பேரால் அவன்
தன் குடிமக்களிடமே அதிக
வரிகளை வற்புறுத்திப் பெற்றான். கம்பெனிக்குத் துணிகள் வழங்கி வந்த
நெசவாளரைத் துன்புறுத்தி அவர்களிடமிருந்து பணம் பறித்தான்; அவர்களைச்
சாட்டையால் அடித்தான். சில நெசவாளரின் கைகளைப் பின்புறம் சேர்த்துக்
கட்டிவைத்து அவர்கள் உடம்பில் அட்டைகளைக் கடிக்கவிட்டான்.
கட்டபொம்மனின் கையாள்கள் நெசவாளரின் வீடுகளைக் கொள்ளையிட்டு
அவர்கள் பெண்களின் வாயில் மண்ணைக் கொட்டினார்கள். நெசவாளர்களின்
கண்களில் கள்ளிப்பால் ஊற்றப்பட்டது. பலருடைய பற்கள் நொறுக்கப்பட்டன.
மேலும் பலர் சாட்டையாலும் செருப்பாலும் புடைக்கப்பட்டனர் எனச் சிலர்
கூறுகின்றனர்.

கட்டபொம்மனின் கொடுங்கோன்மை கம்பெனியின் செவிகட்கு எட்டிற்று.
இராமநாதபுரத்துக் கலெக்டர் ஜாக்சன் என்பான் தன்னை வந்து சந்திக்குமாறு
கட்டபொம்மனுக்கு ஆணை பிறப்பித்தான். அவ்வாணைக்குக் கட்டுப்பட்டு
நானூறு கல் தொலைவு பின்தொடர்ந்து சென்றும் கட்டபொம்மனுக்கு
ஜாக்சனுடைய பேட்டி கிடைக்கவில்லை. தொடர்ந்து சில கலகங்கள்
நேரிட்டன. கம்பெனியின் பக்கலிலும், கட்டபொம்மன் பக்கலிலும் பலர்
கொல்லப்பட்டனர். கம்பெனிச் சேனைத் தலைவன் கிளார்க் என்பவனும்
கொல்லப்பட்டு மாண்டான். கட்டபொம்மனே அவனைக் கொன்றான் என்று
கம்பெனி அவன்மீது குற்றம் சாட்டிற்று.

கட்டபொம்மனும், அவன் தம்பி ஊமைத்துரையும் கம்பெனியின்
பிடியினின்றும் தப்பியோடிப் பல கிராமங்களைத் தீயிட்டுக் கொளுத்தி,
மக்களைக் கொன்று, அவர்கள் உடைமைகளைச் சூறையாடி மக்களுக்கு
அல்லல் விளைத்தனர். கட்டபொம்மனுக்கும் கம்பெனிக்கும் இடையிட்டெழுந்த
பூசல்கள் புயலாக மாறின. கம்பெனியின்மேல் கட்டபொம்மன் கொண்டிருந்த
வெறுப்புப் புகைந்து கொழுந்துவிட்டு எரியலாயிற்று. அவன் திருநெல்வேலி,
இராமநாதபுரம் பாளையக்காரர் பலரைத் தனக்கு உடந்தையாக்கிக்
கொண்டான்; தனக்கெனப் பெரும் படையையும் திரட்டலானான். மேஜர்
பானர்மேன் என்ற படைத் தலைவனிடம் பிரிட்டிஷ் அரசாங்கம்
கட்டபொம்மனை ஒறுக்கும் பணியை ஒப்படைத்தது. பானர்மேனுக்கும்
கட்டபொம்மனுக்கும் இடையே பல இடங்களில் போர்கள் நிகழ்ந்தன.
கட்டபொம்மனுக்கு உதவிய சுந்தர பாண்டிய நாயக்கனும், தானாபதிப்
பிள்ளையும் தூக்கிலிடப்பட்டனர்.

கட்டபொம்மன் காட்டில் ஒளிந்து தப்பித்துக்கொண்டான்.
புதுக்கோட்டை மன்னனான விசய ரகுநாத தொண்டைமான் கட்டபொம்மனுக்கு
முதலில் அடைக்கலம் கொடுத்துப் பிறகு அவனைக் கம்பெனியிடம் காட்டிக்
கொடுத்துவிட்டான். பானர்மேன் கட்டபொம்மன் மேல் பல
குற்றச்சாட்டுகளைப் படித்தான். கட்டபொம்மன் பற்றலரை வணங்கி
வளையாத கற்றூணாக வாழ்ந்தவன். ஆகையால், அக் குற்றச்சாட்டுகளைப்
பெருமிதத்துடன் ஒப்புக்கொண்டான். பானர்மேன் தீர்ப்பின்படி கட்டபொம்மன்
கயத்தாறு என்னும் இடத்தில் தூக்கிலிடப் பட்டான். வீரப்பொலிவைக்
கண்களில் கொண்டு, தன்னைக் காட்டிக்கொடுத்த பாளையக்காரர்களின்மேல்
தனக்குள் பொங்கி எழுந்த வெறுப்பையும் ஏளனத்தையும் தன் புன்னகையில்
தோற்றுவித்துக் கட்டபொம்மன் தூக்குமரம் ஏறினான்.

கட்டபொம்மன் ஆங்கிலேயரை எதிர்த்துச் சுதந்தரப் புரட்சியைத்
தோற்றுவித்தான் என்றோ, நாட்டின் சுதந்தரத்தையும் குடிமக்கள் நலனையும்
தன் குறிக்கோளாகக் கொண்டிருந்தான் என்றோ கொள்ளுவதற்கில்லை;
எனினும், வளர்ந்து வந்து கொண்டிருந்த பிரிட்டிஷ் பேரரசைத் தன்னளவில்
எதிர்த்து நின்று தன்னந்தனியாகப் போரிட்டு மாண்ட கட்டபொம்மனுடைய
புகழ் நாட்டுப் பாடல்களிலும், நாடகங்களிலும், திரைப்படங்களிலும் பொங்கி
வருவதில் வியப்பேதுமில்லை. அயல்நாட்டு அரசை எதிர்த்து நின்று
போராடிய கட்டபொம்மனைக் காட்டிக் கொடுத்த ஏனைய பாளையக்காரரின்
இழிநிலை தமிழ்நாட்டு வரலாற்றில் பதிந்துவிட்டது.

**மருது பாண்டியர்**

பதினெட்டாம் நூற்றாண்டின் இறுதியில் சிவகங்கைச் சீமையானது பெரிய
மருதுபாண்டியர் என்பவரின் ஆட்சியுடைமையாயிற்று. அவருடைய தம்பி
சின்ன மருது என்பார், அவருக்குப் பெருந் துணையாக நின்றார். இவ்விரு
சகோதரர்களிடத்தும் புதுக்கோட்டைத் தொண்டைமான் பகைமை காட்டினான்.
இவர்கட்கு எதிராக ஆங்கிலேயருக்குப் பல வகையில் அவன் உதவிகள்
புரிந்தான். இவ்விரு சகோதரரின் ஆட்சி இருபத்தோராண்டுகள் (1780-1801)
நீடித்தன. அவர்கள் நாட்டில் பல ஆக்கப் பணிகளைச் செய்தார்கள்.
புதுக்கோட்டைத் தொண்டைமான் இவர்கள்மேல் கொண்ட பூசல்
வளர்ந்துகொண்டே போயிற்று. ஆங்கிலேயர் மருது சகோதரர்களை
அரியணையினின்றும் இறக்கிவிட்டு உடையத்
தேவன் என்ற ஒருவனை மன்னனாக்கினர்; மருதுபாண்டியரைச் சிறைபிடிக்க
முயன்றனர். ஆனால் மருதுபாண்டியர் காடுகளில் ஓடி ஒளிந்தனர்.
கைக்கூலிக்கு நப்பாசை கொண்ட பலர் மருது பாண்டியரின் தலைகளுக்காகப்
பல இடங்களில் அலைந்தனர். இறுதியில் மருது பாண்டியர் கம்பெனியின்
சேனாதிபதி ஒருவனிடம் சிக்குண்டார்கள். அவர்களும், அவர்களுடைய
சுற்றத்தாரும், நண்பரும் ஆங்கிலேயரால் தூக்கிலிடப்பட்டு மாண்டனர்.
அவர்களோடு பாளையக்காரர் ஆங்கிலேயருக்குக் கொடுத்துவந்த
தொல்லைகளும் ஓய்ந்தன.

**தீர்த்தகிரி**

தமிழக விடுதலைப் போரில் கட்டபொம்மன், ஊமைத்துரை, மருதிருவர்
முதலியோரை ஆங்கிலேயர் அழித்தபின் கொங்குநாட்டில் கிளர்ச்சி நடந்தது.
‘தீர்த்தகிரி’ என்ற கொங்கு நாட்டு வீரன் ஆங்கிலேயரை எதிர்த்துப் போர்
நடத்தினான்; 1799 முதல் 1805 வரை ஆங்கிலேயரை தீவிரமாக எதிர்த்து
நின்றான். இவன் கொங்கு நாட்டில் ‘ஓடாநிலை’ என்னும் ஊரில் கோட்டை
கட்டி ஒரு படையைத் திரட்டி எதிரிகளுடன் போரிட்டான். இவனையும்
ஆங்கிலேயர் 1805-ல் அடக்கினர். தமிழகத்தில் கடைசியாக ஆங்கிலேயரை
எதிர்த்து நின்றவன் தீர்த்தகிரியே. இவன் ‘தீரன் சின்னமலை’ என்னும்
பெயரால் தமிழக வரலாற்றில் புகழ் பெற்றான்.
