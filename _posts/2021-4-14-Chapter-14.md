---
layout: post
comments: true
title: 14. சோழர் காலத்தில் தமிழரின் சமுதாயம்
---

**(கி.பி. 10ஆம் நூற்றாண்டு முதல் 13ஆம் நூற்றாண்டு வரை)**

சங்க காலத்து மன்னரைப் போலவே சோழப் பேரரசர்களும் திருமாலின்
அவதாரங்களாகக் கருதப்பட்டு வந்தனர். நாட்டு ஆட்சியின் முழுப்பொறுப்பும்
அவர்கள் கையிலேயே ஒடுங்கியிருந்தது. நாட்டின் எல்லைகளின் வளர்ச்சிக்கு
ஏற்றவாறு அவர்களுடைய பெருமையும் விரிவடைந்து வந்தது. சோழ
மன்னர்கள் தம்மைச் ‘சக்கரவர்த்திகள்’ என்றே மெய்க்கீர்த்திகளில்
பெருமைப்படுத்திக் கொண்டனர். மன்னரின் இல்வாழ்க்கை இன்பகரமாகவும்
பயனுள்ள வகையிலும் ஓடிக்கொண்டிருந்தது. அவர்கள் பெரிய
அரண்மனைகளில் வாழ்ந்து வந்தனர். மன்னருக்கும் அவருடைய
குடும்பத்துக்கும் பணி செய்வதற்கென்று பல ஊழியர்கள்
அமர்த்தப்பட்டிருந்தனர். அரசர்களுக்கு மெய்காப்பாளர்கள் பலர் தொண்டு
புரிந்து வந்தனர். பல தொழில்களில் பெண்கள் அமர்த்தப்பட்டிருந்தனர்.
அரண்மனை நீராட்டு அறையிலும், மடைப்பள்ளியிலும் பெரும்பாலார்
பெண்களே பணிபுரிவது வழக்கமாய் இருந்தது. அரண்மனைப் பணிப்பெண்
களுக்கு அக் காலத்தில் பொதுவாக பெண்டாட்டிகள் எனப் பெயர் வழங்கி
வந்தது. முதலாம் இராசேந்திரனின் சமையற்காரி ஒருத்தி ‘திருவமுதிடும்
பெண்டாட்டி’ என்று குறிப்பிடப்பட்டுள்ளாள். அகமுடையாள், என்னும்
சொல்லும் மணவாட்டி என்னும் சொல்லும் மனைவியைக் குறித்து நின்றன.
இப்போது பெண்டாட்டி என்னும் சொல் மனைவி என்னும் பொருளில் வழங்கி
வருகின்றது.

அரண்மனைப் பணியாளருக்கெனத் தனி விடுதிகளும் தெருக்களும்
அமைந்திருந்தன. அவ் விடுதிகளுக்கு ‘வேளம்’ என்று பெயர். அவற்றுள் சில
அபிமானபூஷண தெரிந்த வேளம், உய்யக்
கொண்டான் தெரிந்த திருமஞ்சனட்டார் வேளம், இராசராச தெரிந்த
பாண்டித் திருமஞ்சனத்தார் வேளம் என்பனவாம். குறிப்பிட்ட ஒரு பணியில்
ஈடுபட்டிருந்த தொழிலாளருக்கெனத் தனி வேளம் ஒன்று ஒதுக்கப்பட்டிருந்தது.
தஞ்சாவூரில் இவ் வேளங்கள் யாவும் நகரின் எல்லைக்கு அப்பால் ‘புறம்பாடி’
யில் அமைக்கப்பட்டிருந்தன. கங்கைகொண்ட சோழபுரத்திலும் வேளங்கள்
உண்டு. போரில் சிறைபிடிக்கப்பட்ட ஆண்களும் பெண்களுமே பெரும்பாலும்
வேளத்தில் அமர்த்தப்பட்டனர். வேளத்தைச் சேர்ந்தவர்களின் தொழில்
இழிவானதாகக் கருதப்படவில்லை.

சோழ மன்னர்கள் சைவ சமயத்தைச் சார்ந்தவர்கள். குரு ஒருவரிடம்
தீட்சை பெறவேண்டும் என்பது சைவ சமயக் கோட்பாடுகளுள் தலையாய
தொன்றாகும். ஆகவே, அரசவையில் மன்னரின் குருக்கள் சிறப்பிடம் பெற்று
அமர்ந்திருப்பது வழக்கமாக இருந்தது. முதலாம் இராசராசன்
கல்வெட்டுகளிலும், முதலாம் இராசேந்திரன் கல்வெட்டுகளிலும் ஈசான
பண்டிதர், சர்வசிவ பண்டிதர், பவன பிடாரன் என்ற குருமாரின் பெயர்கள்
குறிப்பிடப்படுகின்றன. முதலாம் குலோத்துங்கன் தன்னுடைய குலகுருவைக்
கலந்துகொண்டு, அவருடைய உடன்பாட்டின்மேல் நூற்றெட்டுச் சதுர்வேதிப்
பட்டர்களுக்குப் பிரமதேயம் ஒன்றைத் தானமாக வழங்கினான். சமயச்
சார்பான நிறுவனங்களின் நிருவாகத்தை மூன்றாம் குலோத்துங்கன் தன்
‘சுவாமி தேவர்’ (குரு) வசமே ஒப்படைத்திருந்தான்.

சோழவேந்தர்கள் எழுப்பிய கோயில்களுக்குப் பெரும்பாலும் அம்
மன்னனின் பெயரையோ, விருதுப் பெயர்களில் ஏதேனும் ஒன்றையோ
சூட்டுவது வழக்கமாய் இருந்தது. இராசராசன் கட்டிய கோயிலுக்கு
இராசராசேசுவரம் என்றும், கங்கை கொண்ட சோழனான இராசேந்திரன்
எழுப்பிய கோயிலுக்குக் கங்கைகொண்ட சோழீசுரம் என்றும் பெயர்கள்
வழங்கிவருவது இவ் வழக்கத்துக்குச் சான்றாகும். உயிரிழந்த மன்னருக்கு
நினைவுச் சின்னங்களாகவும் சில கோயில்கள் எழுப்பப்பட்டன. முதலாம்
பராந்தகன் தொண்டைமானாட்டில் ஆதித்தியேசுரம் என்ற கோயிலைத் தன்
தந்தையின் பள்ளிப்படையாக எழுப்பினான். முதலாம் இராசராசன் ஆற்றூரில்
துஞ்சிய அரிஞ்சயனுக்கு மேல்பாடியில் அரிஞ்சிகையீசுரம் என்ற கோயிலை
எழுப்பினான். இத்தகைய கோயில்கள் மேலும் பல உள.

சோழ வேந்தரின் சிலைகள் சில கோயில்களில் வைக்கப்பட்டுள்ளன.
அவற்றுக்கு முறையான வழிபாடுகளும் நடைபெற்று வந்துள்ளன. இரண்டாம்
சுந்தர சோழன் பராந்தகனின் மகளான குந்தவை பிராட்டியார் தன் தாய்க்கும்,
தந்தைக்கும் சிலைகள் வைத்து விழபாடு நிறுவினாள்.

**படைகள்**

எல்லாப் படைகளுக்கும் தலைவனாக மன்னன் செயல்பட்டு வந்தான்.
சோழரிடம் ஆற்றல்மிக்க தரைப் படையும், கப்பற் படையும் இருந்தன. இப்
படைகளின் பிரிவுகள் ஒவ்வொன்றுக்கும் தனித்தனிப் பெயர்களும் வழங்கி
வந்தன. யானைப் படைகளும் குதிரைப் படைகளும், சோழரின்
அணிவகுப்புகளில் சிறப்பிடம் பெற்றன. காலாட் படையில் சிறப்பிடம் பெற்றது
கைக்கோளப் பெரும்படை என்பது. கைக்கோளர் என்ற பெயர் வெற்றியைக்
கைக்கொள்ளும் சிறந்த வீரர் என்ற பொருளில் வழங்கி வந்தது. அது
மட்டுமன்றி அச் சொல் ஒரு குலத்தைக் குறிப்பிடுவதாகவும் கல்வெட்டு
களிலிருந்து அறிகின்றோம். கைக்கோளப்படை அல்லாமல் வில்லிகளையும்,
வாள் வீரர்களையும் கொண்ட படைகள் வேறு நிறுவப் பெற்றிருந்தன.
வலங்கை இடங்கை என்னும் பாகுபாடுகளைத் தமிழகத்து வரலாற்றில்
முதன்முதல் சோழரின் ஆட்சியில்தான் காண்கின்றோம். வலங்கை
வேளைக்காரர்படை என அணி ஒன்று சிறப்புற்றுக் காணப்பட்டது. இடங்கைப்
படை என்று ஒரு பிரிவு இலங்கையில் வகுக்கப்பட்டிருந்ததாகப்
பொலன்னருவையில் காணப்பெறும் விசயபாகு என்ற மன்னனின் கல்வெட்டு
ஒன்று (கி.பி. 1065-1120) தெரிவிக்கின்றது. வேளைக்காரர்கள் என்பவர்கள்
அரசனுக்கு அணுக்கத்திலேயே நின்று அவனுக்குத் தொண்டு செய்தவர்கள்
ஆவார்கள். மன்னனுக்கு விளையக்கூடிய எந்த வகையான இன்னல்களையும்,
ஊறுகளையும் வேளைக்காரர்கள் தாமே ஏற்றுக் கொள்ளுவார்கள். தமக்கு
எந்தவிதமான ஊறுபாடும் ஏற்படாதவாறு காக்கின்ற கடவுள் முருகன் என்னும்
பொருள்படத் தம் திருப்புகழ்ப் பாடல் ஒன்றில் முருகக் கடவுளை
அருணகிரிநாத சுவாமிகள் ‘வேளைக்காரப் பெருமாளே’ என்று
பாராட்டுகின்றார்.

முதலாம் இராசராசன், முதலாம் இராசேந்திரன் ஆகியவர்கள் காலத்தில்
மூன்று கை மகாசேனை என்று ஒரு படையும்
திரட்டப் பட்டிருந்ததாகத் தெரிகின்றது. இப் படை வைணவ ஈடுபாடு
உடையதாக இருந்தது. கன்னரதேவனை அது தோற்றோடச் செய்ததாம்.
மேலும், அது கடல் கடந்து சென்று ஈழ நாட்டு மாதோட்டத்தை அழித்துப்
பல வீரச் செயல்கள் புரிந்து சோழ மன்னனுக்கு மாபெரும் வெற்றிகளை
ஈட்டித் தந்தது.

சோழநாடு முழுவதிலும் ஆங்காங்குப் படைகள் நிறுத்தப்பட்டிருந்தன.
படைகள் தங்கியிருந்த தண்டுகளுக்குக் ‘கடகங்கள்’ என்று பெயர். எந்தெந்த
ஊர்களில் படைகள் தங்கியிருந்தனவோ அந்த ஊர்களில் இருந்த
கோயில்களின் பாதுகாப்பும் கோபுரங்களின் பாதுகாப்பும் அப் படைகளின்
கையில் ஒப்படைக்கப்பட்டிருந்தன. படைகள் திரட்டப்பட்ட விதமும்,
அவற்றுக்குப் பயிற்சியளிக்கப்பட்ட முறையும் அறிந்துகொள்ள முடியவில்லை.
சோழ மன்னர் போர்ப்படைகளில் அறுபதினாயிரம் யானைகளும்
பல்லாயிரக் கணக்கான குதிரைகளும் இருந்தன. தமிழ் மக்கள்
இந்தோனேசியா, மலேசியா ஆகிய கிழக்கிந்திய நாடுகளிலும், இலங்கையிலும்
பெருந்தொகையினர் குடியேறியிருந்தனர். பல்லவர்கள் காலத்திலிருந்தே
கடலுக்கப்பால் உற்ற நாடுகளுடன் தொடர்பு வளர்ந்து வந்தது. ஆகவே,
சோழர், பாண்டியர், சேரர் ஆகிய மூவரிடமும் சிறந்த கப்பல் படைகள்
இருந்து வந்தன. ஆனால், கப்பல்களின் அளவும், அவை கட்டப்பட்ட
முறைகளும்
இன்னவென அறிவிக்கக் கூடிய நூல்களோ, ஆவணங்களோ
ஒன்றேனும் இன்று கிடைத்திலது.

நாட்டு ஆட்சிக்குத் தலைவன் மன்னன். அவன் சிற்சில இடங்களில்
அமர்ந்து குடிமக்களின் விண்ணப்பங்களை ஏற்று ஆணைகளைப்
பிறப்பிப்பான். அரசன் மொழியும் ஆணைகள் வாய்மொழியாகவே இருக்கும்.
அவற்றுக்குத் திருவாய்க் கேள்விகள் என்று பெயர். இவ் வாணைகளைக்
கேட்டு உரியவர்களுக்கு எழுத்து மூலம் அனுப்பி வைக்கும்
பொறுப்புடையவனுக்கும் திருவாய்க்கேள்வி என்றே பெயர். வேந்தன் ஆணை
பிறக்கும் முறையும், அது நிறைவேற்றப்பட்ட முறையும் முதலாம்
இராசராசனின் செப்பேடுகளில் விளக்கப்பட்டுள்ளன. இச்செப்பேடுகள்
இப்போது ஐரோப்பாவில் லீடன் என்னும் ஊர்ப் பொருட்காட்சி
சாலையில் வைக்கப்பட்டுள்ளதால் அவை லீடன் செப்பேடுகள் என்னும்
பெயராலேயே வழங்கி வருகின்றன. ஸ்ரீ விசய நாட்டு மன்னன்
சூளாமணிவர்மன் என்பவன் தமிழகத்தில் நாகப்பட்டினத்தில் சூடாமணி
விகாரை என்று ஓர் ஆலயத்தைப் புத்த பகவானுக்கு எடுப்பித்த
செய்தியையும், அந்த மன்னனின் வேண்டு கோளுக்கிணங்கிச் சோழ மன்னன்
அக் கோயிலுக்கு ஆனை மங்கலம் என்ற சிற்றூர் ஒன்றைத் தானமாகக்
கொடுத்த செய்தியையும் லீடன் பட்டயங்கள் தெரிவிக்கின்றன.
சோழ மன்னன் வாய்மொழியாகப் பிறப்பித்த ஆணையைக் கோட்டத்து
அவையினரான நாட்டார்கள், பிரமதேயக் கிழவர்கள், தேவதானத்து
ஊர்களிலார், பள்ளிச் சந்தங்கள், கணமுற்றூட்டு, வெட்டிப்பேறு, நகரர்கள்
ஆகியவர்கள் நிறைவேற்றி வைப்பார்கள்கள். நாட்டாரின் சபையான நாடும்,
பிரமதேயத்தின் சபையும், ஊர்ச்சபையான ஊராரும் அரசாணையின்மேல்
பிறப்பித்த கட்டளைகளை மத்தியஸ்தனும், கரணத்தானும் ஆவணத்தில் எழுதி
வைப்பார்கள். சபையின் தலைவனுக்குத்
திருவடிகள் என்று பெயர். சபையின்
கூட்டங்கட்கு உறுப்பினர் அனைவரும் வந்து நடவடிக்கைகளில்
கலந்துகொள்ள வேண்டும் என்ற கட்டுப்பாடு ஒன்று உண்டு. அப்படி
வராதவருக்குத் தண்டப்பொன் விதிக்கப்பட்டது. தானம் செய்யப்பட்ட
ஊரின் எல்லைகளையும், தானத்தின் நிபந்தனைகளையும் அறுதியிடுவதற்காக
அரசாங்க அலுவலர்கள் நாலவர் அமர்த்தப்பட்டனர். ஊரார் தீட்டிய ஆவண
ஓலையில் கையொப்பமிடவேண்டிய பொறுப்பு மத்தியஸ்தனைச் சார்ந்தது. இம்
மத்தியஸ்தனுக்குக் கரணத்தான் என்றும், வேட்கோவன் என்றும் வேறு
பெயர்கள் உண்டு.

அரசன் தன் அமைச்சரையும், ஆட்சிப் பொறுப்பில் அமர்த்தப்பட்ட
தலைமைச் செயலாளரையும் கலந்துகொண்டுதான் தன் ஆணையைப்
பிறப்பிப்பான். உயர்தரச் செயலாளருக்குப் பெருந்தனம் என்றும், கீழ்ப் பிரிவுச்
செயலாளருக்குச் சிறுதனம் என்றும் பெயர்.
கிராமங்கள் அனைத்தும் மத்திய அரசின் உறுப்புகளாகவே விளங்கின.
பல கிராமங்கள் சேர்ந்தது கூற்றம். கூற்றத்துக்குக் கோட்டம் என்றும், நாடு
என்றும் பெயருண்டு. பல கூற்றங்கள் சேர்ந்தது ஒரு வளநாடு. பல வள
நாடுகள் சேர்ந்தது ஒரு மண்டலம் ஆகும்.

மன்னனுக்கு அணுக்கத்திலேயே சில நிருவாக அலுவலர்கள் எப்போதும்
காத்துக்கொண்டிருப்பார்கள். அவர்களுக்கு ‘உடன் கூட்டம்’ என்று பெயர்.
நீதி வழங்கும் பொறுப்பானது ஊர்ச் சபையினரிடமும், குலப் பெரிய
தனக்காரரிடமும் ஒப்படைக்கப்பட்டிருந்தது. வழக்குகளை விசாரிக்கவும், தீர்ப்பு
வழங்கவும் விதிகளும் முறைகளும் வகுக்கப்பட்டிருந்தன. கரணத்தான்
துணையுடன் நீதிமன்றங்கள் செயல்படும். ஆவணச் சான்றுகளைக் கொண்டும்,
பிறர் கூறும் சான்றுகளைக் கொண்டும், தாந்தாம் நேரில் கண்டவற்றைக்
கொண்டும் நீதிமன்றத்தினர் வழக்குகளை விசாரித்துத் தீர்ப்புக் கூறினர்.
நீதிபதிகள் தம் முன்பு விசாரணையில் இருந்து வந்த வழக்குகளில் தாம்
நேரில் கண்டவற்றைக் கொண்டோ, தாம் தனிப்பட்ட முறையில்
அறிந்துகொண்டவற்றைக் கொண்டோ தீர்ப்புக் கூறுவது இக் காலத்திய
இந்தியச் சாட்சியச் சட்டத்துக்கு முரணாகும் என்பது இங்குக் கருதத்தக்கது.
உடலைப்பற்றிய குற்றங்கள் என்றும், உடைமைகளைப் பற்றிய குற்றங்கள்
என்றும் இப்போது செய்யப்பட்டுள்ள பாகுபாடுகள் சோழர் காலத்தில்
காணப்படவில்லை. குற்றங்களைப் பெரும்பாலும் கிராம நீதிமன்றங்களே
விசாரித்துத் தீர்ப்புக் கூறின. குற்றங்கட்குத் தண்டனையாகக் குற்றவாளியின்
உடைமைகளைப் பறிமுதல் செய்வதைத்தான் அவை முறையாகக்
கொண்டிருந்தன. திருடு, பொய்க் கையொப்பம், விபசாரம் ஆகியவை கொடுங்
குற்றங்களாகக் கருதப்பட்டன. இக் குற்றங்களைப் புரிந்து தண்டனை
பெற்றவர்கள் ஊராட்சி அவைகளில் அமரும் தகுதியை இழந்துவிடுவார்கள்.
தெரிந்தோ தெரியாமலோ செய்த சில குற்றங்களுக்குச் சிறைத் தண்டனை
விதிக்கப்படுவதில்லை. குற்றவாளிகள் கோயில்களுக்கோ அன்றி
மடங்களுக்கோ இவ்வளவு தானம் கொடுக்க வேண்டும் என்று தீர்ப்புகள்
வழங்கப்பட்டன. சில தீர்ப்புகள் நமக்கு வியப்பை யளிக்கக் கூடியவையாகும்.
ஒருவன் ஒரு பிராமணனைக் கொன்றுவிட்டான். அக் குற்றத்துக்காக
அவனைச் சிலர் எருமைக் கடாவின் காலில் பிணித்துவிட்டனர். கடாவினால்
அங்கும் இங்கும் இழுப்புண்டு அவன் மாண்டு போனான். அவனை அவ்வாறு
கொன்றவர்கள் தம் குற்றத்துக்குக் கழுவாயாகத் திருத்தொண்டத் தொகை
என்ற மடத்தில் சிறப்பு வழிபாடு ஒன்று நிறுவ வேண்டுமென்று நீதிமன்றம்
தீர்ப்புக்
கூறிற்று. பரிவேட்டைக்குப்போன செல்வப் பேரரையன் என்பவன்
ஒருவனைத் தேவன் என்பவன் கைப்பிழையால் அம்பெய்து கொன்றுவிட்டான்.
இவன் அறியாமல் செய்த குற்றத்துக்குக் கழுவாயாகக் கோயிலுக்கு அரை
நந்தா விளக்கு வைத்துவர வேண்டுமென்று நீதிமன்றம் தீர்ப்புக் கூறிற்று.
பிறர் நலத்துக்காகத் தன்னலந் துறந்து உயிர்விட்டவர்களின்
வழிவந்தோருக்கும் உறவினருக்கும் நிலங்கள் தானமாக வழங்கப்பட்டன.
இத்தகைய தானங்கட்கு ‘உதிரப்பட்டி’ என்று பெயர். தன்னைப் புரந்துவந்த
மற்றொருவனுக்கு உற்ற துன்பத்தைத் துடைக்கும் பொருட்டுத் தற்கொலை
செய்துகொண்டவன், போரில் விழுப்புண் பெற்று வீர மரணத்தைத்
தழுவியவன், கோயில் மண்டபம் ஒன்று கட்டி முடிந்ததை முன்னிட்டுத்
தன்னேயே பலியாகக் கொடுத்துக்கொண்டவன், கோயில் நிருவாகியின்
தவறுகளைக் கண்டித்துத் தீப்புக்கு (தீப்பாய்ந்து) மாண்டவன் ஆகிய
வீரர்களின் வாரிசுதாரர்கள் உதிரப்பட்டி வழங்கப் பெற்றனர்.
சோழர் காலத்தில் நாட்டாட்சி முறையில் கிராம நிருவாகத்துக்குச்
சிறப்பிடம் கொடுக்கப்பட்டது. கிராமத்தின் நிருவாகம் நாட்டின் அரசாட்சிக்கு
அடிப்படையாக அமைந்திருந்தது. முதலாம் பராந்தகனின் உத்தரமேரூர்க்
கல்வெட்டு ஒன்று இந்த ஆட்சியின் அமைப்பையும், அது செலுத்த
வேண்டிய பொறுப்புகளையும் விளக்குகின்றது. இந்த முறையானது கி.பி.
800ஆம் ஆண்டிலேயே பாண்டி நாட்டில் பிராமணருடைய கிராமங்களில்
கையாளப்பட்டு வந்ததாகத் திருநெல்வேலி மாவட்டத்தில் மானூரில்
கண்டெடுக்கப்பட்ட மாறஞ்சடையனின் கல்வெட்டு ஒன்று கூறுகின்றது. 
உழுதுண்டு வாழ்ந்துவந்த வேளாண் மக்கள் குடிபொருந்திய இடத்துக்கு
‘ஊர்’ என்று பெயர். அவ்வூர் ஆட்சியை நடத்தி வந்த குழுவுக்கு ‘ஊர்’
என்றும், ‘ஊரவர்’ என்றும் பெயர். பிராமணரின் குடியிருப்புகள் அகரம்,
பிரமதேயம், சதுர்வேதி
மங்கலம் என்று அழைக்கப்பட்டன. அக் குடியிருப்புகளுக்குக் ‘கிராமங்கள்’
என்று பெயர். கிராமங்களின் ஆட்சியை நடத்தி வந்த குழுக்களுக்குச் ‘சபை’
என்று பெயர். வணிகர் நிறைந்திருந்த இடத்துக்கு ‘நகரம்’ என்ற சபை
ஊராட்சிப் பொறுப்பை மேற்கொண்டிருந்தது. ஒரே இடத்துக்கு ஒன்றுக்கு
மேற்பட்ட சபைகளும் செயல்பட்டு வந்ததாகக் கல்வெட்டுகளின் மூலம்
அறிகின்றோம். இச்சபைகள் அல்லாமல் உழவுத் தொழில் மேற்கொண்டிருந்த
வேளாண் குடிகளுடைய குழுக்கள் ‘சித்திரமேழி’ என்ற பெயரில் நடைபெற்று
வந்தன. அக் குழு உறுப்பினர்கள் சித்திரமேழிப் பெரிய நாட்டினர் என்று
அழைக்கப் பெற்றனர். இதைப்போலவே குலம், சமயம், பொருளாதாரம்
ஆகியவற்றைப் பற்றிய ஒழுகலாறுகளைப் போற்றிப் பாதுகாத்து வந்த வேறு
சில குழுக்களும் ஊராருடன் ஒன்றுபட்டுப் பணியாற்றி வந்தன. மற்றும்,
பலதேசத்து வணிகர்கள் தமக்குள் அமைத்துக்கொண்ட ‘நானாதேசி’ யென்னும்
‘திசையாயிரத்து ஐந்நூற்றுவர்’, ‘தச்சர், கம்மாளர் ஆகியவர்களைப் போன்ற
கைவல் கம்மியர் தமக்குள் அமைத்துக்கொண்ட ‘இரதகாரர்’ ஆகிய
நிறுவனங்கள் குலநலம், வாணிகநலம் ஆகியவற்றுக்குத் தொண்டு
புரிந்துவந்தன.

ஊராட்சிகள், கிராம சபைகள், சித்திரமேழிகள் ஆகியவை மேற்கொண்ட
பண்டைய பழக்கவழக்கங்கள், அறவொழுக்கம் புண்ணியம் பாவம் என்ற
சமயச் சார்புள்ள நம்பிக்கைகள் ஆகியவற்றின் அடிப்படையிலேயே
தொழிற்பட்டு வந்தன;
அவற்றுக்கெனத் தனிச் சட்டங்களும், விதிகளும்
வகுக்கப்படவில்லை. அச் சபைகள் செய்த விசாரணைகளும், அவை
மேற்கொண்ட முடிபுகளும் ஊர்க் குடிமக்கள் அனைவரையும் கட்டுப்படுத்தக்
கூடியன. அம் முடிபுகளும் காலத்தாழ்ப்பின்றி உடனுக்குடன் நிறைவேற்றி
வைக்கப்பட்டன. ஓரமும் ஒருதலையும் இச் சபையின் தீர்ப்புகளில்
காணமுடியாது.

உத்தரமேரூர்க் கல்வெட்டுகள் அக் காலத்தில் வழங்கிய கிராமச்
சபைகளின் அமைப்பு முதலியவற்றைப் பற்றிய விரிவான செய்திகளைத்
தருகின்றன. உத்தரமேரூர்க் கிராமம் முப்பது தொகுதிகள் அல்லது
‘குடும்பு’களாகப் பிரிக்கப்பட்டிருந்தது. இக்குடும்புகள் ஒவ்வொன்றும்
சபைக்குத் தேர்ந்தெடுப்பதற்கான தகுதியுடையவர் ஒருவரை நியமனம்
செய்யவேண்டும். அவ்வாறு நியமனம் செய்யப்பட்டவர்களுக்கு இருக்க
வேண்டிய தகுதிகளாவன ; அவர்கள் குறைந்த அளவு கால்வேலி
நிலத்துக்காவது
உரிமை கொண்டிருக்க வேண்டும். அவர்கள் குடியிருந்த வீட்டுமனை
அவர்களுக்கே சொந்தமானதாக இருக்கவேண்டும் ;
அவர்களுடைய வயது
முப்பத்தைந்துக்குக் குறைந்திருக்கக் கூடாது ;
எழுபதுக்கு
மேற்பட்டிருக்கக்கூடாது. மேலும் அவர்கள் வேதத்துடன் தொடர்பு கொண்ட
மந்திர பிராமணங்களைப் பயின்றிருக்க வேண்டும் ;
அல்லது குறைந்த அளவு
அரைக்கால் வேலி நில உரிமையும், ஒரு வேதத்தையோ, ஒரு பாடியத்தையோ
ஓதும் திறனையும் பெற்றிருக்க வேண்டும். ஏதேனும் ஒரு சபை அல்லது
வாரியத்திலாவது மூன்றாண்டுகள் ஒருவர் உறுப்பினராக இருந்திருந்தால்
அவர் மீண்டும் உறுப்பினராக நியமனம் பெறும் உரிமையிழந்தவர் ஆவார்.
ஏற்கெனவே ஒரு குழுவிலோ, வாரியத்திலோ உறுப்பினராக இருந்து
ஒழுங்காகக் கணக்குக் காட்டத் தவறியவர்களும், அவர்களுடைய
சுற்றத்தார்களும், பிறருடைய உரிமைகளைப் பறித்துக்கொண்டவர்களும்,
ஒழிந்த ஒழுக்கமுடையவர்களும் நியமனம் பெற உரிமையற்றவர்களாவார்கள்.
குடும்புகளால் நியமனம் செய்யப்பட்டவர்கள் அனைவரும் கூடிக் குடும்புக்கு
ஒருவராக மொத்தம் முப்பது உறுப்பினர்களைத் தேர்ந்தெடுப்பார்கள். இக்
காலத்தைப் போலவே அக் காலத்திலும் வாக்குப்பதிவுமுறை ஒன்று பிராமணர்
கிராமங்களில் கையாளப்பட்டது. அம்முறைக்குக் ‘குடவோலை முறை’ என்று
பெயர். குடும்பினால் நியமனம் செய்யப்பட்டவர்கள் சபைக்கு உறுப்பினராகும்
தகுதியுடையவர்களின் பெயர்களை ஓலை நறுக்குகளில் எழுதி அவற்றை ஒரு
குடத்துக்குள் இடுவார்கள். பிறகு குடத்தை நன்றாகக் குலுக்குவார்கள். சபைக்கு
எத்தனை உறுப்பினர்கள் தேவையோ அத்தனை ஓலை நறுக்குகளை
எடுக்கும்படி ஒரு சிறுவனை ஏவுவார்கள். அவன் குடத்துக்குள் கையிட்டு
வெளியில் எடுத்த ஓலைகளில் காணப்படும் பெயரினர் உறுப்பினராகத்
தேர்ந்தெடுக்கப்பட்டனர்.

தேர்ந்தெடுக்கப்பட்ட உறுப்பினருள் ஆண்டிலும் அறிவிலும்
முதிர்ந்தவர்களான
பன்னிருவர், ஏற்கெனவே தோட்ட வாரியம், ஏரி வாரியம்
ஆகியவற்றின் உறுப்பினராக இருந்து அனுபவம் பெற்றிருந்தவர் களாயின்,
ஆட்டை (ஆண்டு) வாரியத்துக்கு உறுப்பினராக அமர்த்தப் படுவார்கள்.
ஏனையோருள் அறுவர் ஏரி வாரியத்துக்கும், பன்னிருவர் தோட்ட
வாரியத்துக்கும் நியமனம் செய்யப்படுவார்கள். பஞ்சவார வாரியம், பொன்
வாரியம், உதாசீன வாரியம் என வேறு வாரியங்களும் அமைக்கப்பட்டிருந்தன.
மகா சபைக்குப் பெருங்குறி என்றும், வாரிய உறுப்பினருக்கு வாரியப்
பெருமக்கள் என்றும் பெயர். சபைகளும் வாரியங்களும், பொதுவாகக்
குளத்தங்கரையிலும் மரத்தடியிலும் கூடுவது வழக்கம்.

கிராமப் புறம்போக்கு நிலங்கள் யாவும் இச் சபைகளின் உடைமையாக
இருந்தன. தனிப்பட்டோர் நிலங்களையும் கண்காணிக்கும் உரிமை இச்
சபைகளுக்கு உண்டு. அரசாங்கம் ஏற்பாடு செய்த நில விற்பனை, நில தானம்
போன்ற உரிமை மாற்றங்கள் ஒழுங்காக முடிவு பெறுவதற்கு இச் சபைகள்
துணை புரிய வேண்டும். நிலங்களின் வருமானத்தைக் கணக்கிடுதல், வரி
விகிதங்களை அறுதியிடுதல், வரி தண்டுதல், வரி செலுத்தத் தவறியவர்களின்
நிலங்களைக் கைப்பற்றி விற்று விற்பனைத் தொகையை வரி நிலுவைக்கு
ஈடுகட்டிக் கொள்ளுதல் ஆகிய சீரிய கடமைகள் இச் சபையினரிடம்
ஒப்படைக்கப்பட்டிருந்தன. மற்றும், காடுகொன்று நாடாக்குதல், தரிசு
நிலங்களை உழவுக்குக் கொண்டுவருதல், குடிமக்களின் நிலவுரிமைகள், பாசன
உரிமைகள் ஆகிய வேளாண்மை உரிமைகளை அறுதியிடுதல், குடிமக்களின்
வழக்குகளைத் தீர்த்துவைத்தல் ஆகிய பணிகளை இம் மகாசபைகள்
புரிந்துவந்தன. நில அளவைகளை மத்திய அரசாங்கமே மேற்கொண்டது.
எனினும் நில அளவையின்போது
ஆய்ந்து அறிந்து கொள்ள வேண்டிய
நிலவளம், நிலத்தரம் ஆகியவற்றுக்கு இச் சபையின் உடன்பாட்டை மத்திய
அரசாங்கம் பெற்றாக வேண்டும்.

பொன்னை உரைகாண்பதற்கென்றே தனி வாரியம் ஒன்று
அமைக்கப்பட்டது. பொன் வாரியத்தின் உறுப்பினர்களும் குடவோலை
முறையிலேயே தேர்ந்தெடுக்கப்பட்டனர். இவ் வாரியத்தில் உறுப்பினர்
ஒன்பதின்மர் அமர்ந்து பணிபுரிந்தனர். மாதந்தோறும் ஏழரை மஞ்சாடிப்
பொன் இவர்கட்கு ஊதியமாக அளிக்கப்பட்டது. வயது கடந்தவர்களும்
சிறுவர்களும் பொன் வாரியத்திற்கு உறுப்பினராக முடியாது. இவ் வாரியத்தில்
உறுப்பினராக அமர்த்தப்பட்ட பெருமக்கள் ஒன்பதின்மரில் இருவர்
படைவீரர்கள்; மூவர் சங்கரபாடிகள் (வாணியர்கள் அல்லது செக்கர்) ஆவர்.
இப் பெருமக்கள் ஓரவஞ்சனையின்றிக் குடிமக்களின் பொன்னை மாற்றறியக்
கடமைப்பட்டவர்கள். இவர்கள் ஆற்றிய பணிகளுக்கும் சில விதிகள்
வகுக்கப்பட்டிருந்தன. அவர்கள் பொன்னை உரைக்கும் கட்டளைக்கல் மிகவும்
பெரியதாக இருக்கக்கூடாது; ஆணிக்கல்லையே அவர்கள் உரைகல்லாகப்
பயன்படுத்த வேண்டும்; அவ்வப்போது ஆணிக்கல்லை ஒற்றி எடுத்த மெழுகு
உண்டையானது பொன் துகளுடன் ஏரி வாரியப் பெருமக்களிடம்
ஒப்படைக்கப்பட வேண்டும்; பொன் வாரியப் பெருமக்கள் மூன்று திங்களுக்கு
ஒருமுறை ஆட்டை வாரியத்துக்கு
முன்பு நின்று, ‘நாங்கள் எங்களுக்கு இட்ட கட்டளையை மீறி, உரைகாணவந்த
பொன்னைக் கையாடி இருப்போமாயின், நாங்கள் என்றென்றும் பசிப்பிணியால்
வருந்தி அழிவோமாக’ என்று உறுதிமொழி ஒன்று எடுத்துக்கொள்ள
வேண்டும். பொன் வாரியத்தின் பெருமக்கள் ஒன்பதின்மரும் ஒன்றுகூடிக்
கூட்டாகச் செயல்படாமல், அவரவர்கள் தனித் தனியாகவே பொன்னை
உரைகண்டு வரவேண்டும். பொன்னை மாற்றுக் காண்பதற்கெனவே ஒரு தனி
வாரியம் ஒவ்வொரு கிராமத்திலும் அமைக்கப்படும் அளவுக்கு அக் காலத்தில்
நாட்டில் பொன் நடமாட்டம் மலிந்திருந்தது குறிப்பிடத்தக்கது.
அரசாங்கம் குடிமக்களின்மேல் விதித்துவந்த வரிகளும், கட்டணங்களும்
பலவகைப்பட்டன. அவற்றுள் சில: ஊர்க் கழஞ்சு (ஊரில் பொதுவாக
வைக்கப்பெற்றிருந்த ஓர் எடையைப் பற்றிய வரி), குமர கச்சாணம் (முருகக்
கடவுளின் கோயிலுக்காகச் செலுத்தவேண்டிய ஒரு பொன்வரி), மீன்பாட்டம்
(மீன் பிடிக்கும் உரிமைக்குச் செலுத்த வேண்டிய கட்டணம்), கீழிறைப்
பாட்டம் (சிறு வரிகள்), தசபந்தம் (குளம் முதலிய நீர் நிலைகளை
வெட்டுவோர் அதன் ஆயக்கட்டில் பத்தில் ஒரு பங்கைத் துய்ப்பதாகும்),
மாடைக் கூலி (பொன்னை நாணயமாக அச்சடிப்பதற்கான கூலி), வண்ணக்கக்
கூலி (நாணயங்களின் பொன் மாற்றையும் அளவையும் சோதிக்கும்
வண்ணக்கனுக்குக் கொடுக்க வேண்டிய கட்டணம்), முத்தாவணம் (அந்நாளைய
விற்பனை வரி), திங்கள் மேரை (மாதந்தோறும் தண்டப்பட்ட ஒரு வரி),
வேலிக்காசு (ஒரு வேலி நிலத்துக்கு இவ்வளவு என்று கொடுக்கப்படவேண்டிய
வரி ;
வேலிப் பயறு எனவும் வழங்கும்), நாடாட்சி (நாட்டின்
நிருவாகத்துக்கெனத் தண்டப்பட்ட வரி வகை), ஊராட்சி (கிராம
நிருவாகத்துக்கெனத் தண்டப்பட்ட வரி வகை), வட்டி நாழி (கழனிக்குத்
தண்ணீர் பாய்வதற்கான நாழிகையைக் கணக்கிட்டு, அதன்படி செலுத்த
வேண்டிய தண்ணீர்க் கட்டணமாக இருக்கலாம்), பிடா நாழி அல்லது புதா
நாழி (வீடுதோறும் வாயில் நிலைகளைக் கணக்கிட்டு நாழி நாழி நெல்லாகத்
தண்டிய வரி போலும்), கண்ணாலக் காணம் (திருமணம் செய்யும்போது
செலுத்தப்பட்ட கட்டணம்), வண்ணாரப் பாறை (துணி வெளுப்போர்
பயன்படுத்திய கற்பாறைகளின்மேல் விதிக்கப்பட்ட ஒரு கட்டணம்),
குசக்காணம் (குயவர்கள் செலுத்தி வந்த தொழில் வரி), நீர்க்கூலி (தண்ணீர்
வரி), தறிப்புடவை அல்லது தறிக் கூறை (தறி நெய்பவன் கொடுக்க வேண்டிய
வரி), தரகு அல்லது தாகுபாட்டம் (தரகர்மேல் விதிக்கப்பட்ட வரி),
தட்டார்பாட்டம் (பொற்கொல்லர்கள்மேல் விதிக்கப்பட்ட வரி), ஆட்டுக்கிறை
அல்லது ஆட்டுவரி (ஆட்டின்மீது விதிக்கப்பட்ட வரி), நல்லா, நல்லெருது
(கிராமத்தில் காட்சிப் பொருளாக வைக்கப்பட்டிருந்த பசு, எருதுகளின்
வளர்ப்புக்கெனத் தண்டப்பட்ட வரிகள்), நாடு காவல் (நாடு என்னும் பெரும்
பிரிவின் காவலை மேற்கொள்ளுவதற்காக ஏற்படும் செலவுகளுக்கு ஈடு
செய்யும் பொருட்டுத் தண்டிய வரி), ஊடுபோக்கு (ஒரு தானியம் விதைத்துப்
பயிர் செய்யும்போது அதன் இடையில் வேறு தானியம் பயிர் செய்வதற்கான
வரி; குறுவை நெல்லுடன் பச்சைப்பயறு விதைப்பதைப் போன்றது), விற்பிடி
(விற்கிரய ஆவணப் பதிவுக்குக் கட்டவேண்டிய கட்டணம்), வாலமஞ்சாடி
அல்லது வாலக் காணம் (வீட்டு மனையின் நீள அளவின் மேல்
விதிக்கப்பட்ட கட்டணம்), உல்கு (சுங்கம்), ஓடக் கூலி (ஓடங்கட்குச் செலுத்த
வேண்டிய உரிமைக் கட்டணம்), மன்று பாடு (நீதிமன்றங்களுக்குச் செலுத்த
வேண்டிய தண்டனைப் பணம்), மாவிறை (அரசனுக்குத் தனிப்பட்ட
உரிமையான வரி), தீயெரி (கோயிலில் தீயோம்பி அதில் சோற்றைப் பலி
தூவுவதற்காகத் தண்டப்பட்ட வரி), ஈழம் பூட்சி (கள் இறக்குவதற்குச்
செலுத்திக் கொள்ள வேண்டிய வரி)- என்பன.

ஒவ்வோர் ஊரிலும் சிலவகை நிலங்களுக்கு வரி விலக்கு அளிப்பதுண்டு.
ஊர் நத்தம், கோயில்கள், ஏரிகள், ஊருக்குள் ஓடும் வாய்க்கால்கள்,
பறைச்சேரி, கம்மாளச் சேரி, சுடுகாடு ஆகியவற்றுக்கு வரிகள் கிடையா.
அரசாங்கத்தால் விதிக்கப்பட்ட வரிகளும் கட்டணங்களும் நானூற்றுக்கு
மேற்பட்டவை சோழர், பாண்டியர் கல்வெட்டுகளில் காணப்படுகின்றன.
விக்கிரம சோழன் காலத்தில் ‘டிரம்மா’ (டிராக்மா) என்ற கிரேக்க
நாணயம் குடிமக்களிடையே செல்லுபடியாய்க் கொண்டிருந்தது. மன்னரும்
குடிமக்களும் பொதுநலத்தில் கண்ணுங் கருத்துமாய் இருந்துவந்தனர். தேடிய
பொருளை முடக்கி வைக்கும் பழக்கம் அக்காலத்திலும் காணப்பட்டது.
எனினும், குடிமக்கள் தம் வருவாயைத் தம் குடும்பத்துக்கு மட்டுமன்றிக்
கோயில்களுக்கும், மடங்களுக்கும், அன்னதானங்களுக்கும் வரையின்றி
வழங்கினர். கோயில்கள் இறைவழிபாட்டு இடங்களாக மட்டுமன்றி இன்னலுற்ற
மக்களுக்குப் புகலிடங்களாகவும் பயன்பட்டன. வறட்சியிலும் பஞ்சத்திலும்
குடிமக்களுக்குக் கோயில்களிடமிருந்து பொருளுதவி கிடைத்தது.

மன்னர்கள் தாம் தண்டிய வரிப் பணத்தையும் பகைவரிடமிருந்து கவர்ந்துவந்த
பொன்னையும் பொருளையும் மக்கள், கோயில்கள் நலனுக்காகவே
செலவிட்டனர்.
நகரங்களில் மக்கள் நெருங்கி வாழ்ந்தனர். காஞ்சிபுரம், தஞ்சாவூர்,
மதுரை போன்ற நகரங்களில் அக் காலத்திலும் குடிவளம் செழித்திருந்தது.
மத்திய அரசின் செங்கோன்மையின் கீழ்க் குடிமக்கள் இன்னல்களும்
இடையூறுகளுமின்றி அமைதியான வாழ்க்கை வாழ்ந்து வந்தனர். பல்லவர்
ஆட்சியில் தோன்றி வந்த குலப்பிரிவுகள் சோழர் காலத்தில் நூற்றுக்
கணக்கில் மலிந்துவிட்டன. மக்களிடையே புதுப் புதுப் பிரிவுகள்
தோன்றலாயின. குலங்களுள் வலங்கைச் சாதியினர் என்றும் இடங்கை
சாதியினர் என்றும் ஆழ்ந்த பிளவு ஒன்று புதிதாகத் தோன்றிற்று. தமிழ்மக்கள்
சமூகத்தில் பிராமணரின் செல்வாக்கு ஓங்கி நின்றது. சங்க காலப் பார்ப்பனர்
தமிழ்மக்கள் ஆவர். அவர்களுடைய பண்பாடும் நாகரிகமும் தமிழ்மக்கள்
வளர்த்து வந்தவையேயாம். அவர்கள் பேசியதும், புலமை பெற்றதும்
தமிழ்மொழியில்தான். அவர்கள் தம்மைத் தமிழகத்தில் பிறந்து வளர்ந்த
தமிழராகவே எண்ணி வாழ்ந்தனரே யல்லாது, தாம் அயலிடங்களிலிருந்து
குடிவந்தவர்கள் என்றோ, அயல்மொழி பேசியவர்கள் என்றோ ஒரு காலமும்
கருதியவர்கள் அல்லர். ஆனால், பல்லவர் காலத்திலும் சோழர், பாண்டியர்
காலத்திலும் மன்னரின் அழைப்பின் பேரிலோ, தாமாகவோ தமிழகத்தில்
அலையலையாக வந்துகுடியேறிய பிராமணர்கள் புதுப்புதுப் பெயர்களைப்
பூண்டவர்கள்; புதிய குலதருமத்தைக் கடைபிடித்தவர்கள்; வடமொழியையன்றி
வேறு மொழியை விரும்பாதவர்கள்; வடமொழியின் ஏற்றத்துக்கு என
மன்னரிடம் பல சலுகைகளையும் செல்வாக்கையும் கைக்கொண்டு தமிழுக்குக்
கூற்றமாக வந்தவர்கள்.

தமிழகத்து வேந்தர்கள் தமிழகத்து அந்தணரிடம் எக் குறைபாடுகளைக்
கண்டார்கள் என்பது விளங்கவில்லை. தமிழகத்தில் சமய வளர்ச்சியும், வேதப்
பயிற்சியும், ஆகமங்களின் வளர்ச்சியும், கோயில் வழிபாடும் பல தரப்பட்ட
துறைகளில் விரிவடையவே அவற்றுக்கு ஏற்றவாறு தம்மைத் திருத்தியமைத்துக்
கொள்ளும் ஆற்றல்கள் தமிழ்ப் பிராமணரிடம் பெருகவில்லை போலும்.
ஆனால், வடவரின் இலக்கியமும், சமயக் கருத்துகளும் பண்பாடுகளும்
தமிழ்நாட்டில்
பெருக்கெடுத்துப் பாயவே அவற்றை வளர்ப்பதற்கும்,
மேற்கொண்டு பல புதுமைகளைப் பெருக்கிக் கொள்ளுவதற்கும், மன்னர்கள்
ஆயிரக்கணக்கில்
அயல்நாட்டுப் பிராமணரை இறக்குமதி செய்து கோயில்களிலும், மடங்களிலும்,
கல்வி நிறுவனங்களிலும் அவர்களை அருச்சகர்களாகவும், புரோகிதர்களாகவும்,
வேத பாராயணம் செய்வோராகவும் ஆங்காங்கு அமர்த்தினர். வேதநெறி
தழைத்தோங்கு வதற்காக மன்னரும் மக்களும் புதிதாகக் குடிபுகுந்த
பிராமணருக்குப் பொன்னையும், பொருளையும், குடியுரிமைகளையும் வாரி
வழங்கினர். பிராமணருக்குத் தனி நிலங்களும், முழுமுழுக் கிராமங்களும்
தானமாக வழங்கப்பட்டன. அக் கிராமங்கள் அக்கிரகாரம், அகரம், சதுர்வேதி
மங்கலம், பிரமதேயம் எனப் பல பெயரில் வழங்கின. இக் குடியிருப்புகள்
அனைத்தும் பிராமணரின் நிருவாகத்துக்கே விடப்பட்டன. அரசனுடைய
ஆணைகள் அவற்றினுள் செயல்படா. அக் கிராமங்களுக்கு எல்லாவிதமான
வரிகள், கட்டணங்கள், கடமைகள், ஆயங்கள் முதலியவற்றினின்றும் முழு
விலக்கு அளிக்கப்பட்டன. ஒவ்வொரு கிராமத்தின் உள்ளாட்சிக்கும் ஒரு மகா
சபை அமைத்துக் கொண்டு பிராமணர்கள் தத்தம் கிராமத்தின்
நிருவாகத்துக்குத் தாமே பொறுப்பேற்றுக் கொண்டார்கள். பிராமணர் தமிழகம்
முழுவதும் பரவிக் குடியமர்ந்தார்கள். உள நிறைவுடன் நல்வாழ்க்கையில்
நின்று வேதம் ஓதி, இறைப்பணி புரிந்து, அறம் ஓம்பி, மக்களிடையே
கல்வியறிவையும் ஆன்மிக விழிப்பையும் தோற்றுவிப்பதற்காகவே மன்னரும்
மக்களும் அவர்கட்குத் துணை நின்றார்கள். ஆனால், விளைவோ வேறு
விதமாயிற்று. தமிழ் மன்னரும் தமிழ்மக்களும் வரையாது வழங்கிய வாழ்க்கை
நலன்களைப் பெற்ற பிராமணர்கள் தனித்து வாழ்ந்து, மக்களிடையே குல
வேறுபாடுகளைப் பெருக்கித் தமிழர் அனைவரையுமே சூத்திரர் என்ற
இழிகுலத்தினராகக் கருதிக் கோயில்களிலும், மடங்களிலும், ஏனைய பொது
அறச்சாலைகளிலும் ஒதுக்கிவைத்துவிட்டார்கள். ஒரு கோயிலைக் கட்டிக்
குடமுழுக்குச் செய்விக்கும் தமிழன் ஒருவன், தான் கட்டிய கோயிலிலேயே
தொலைவில் ஒதுங்கி நிற்கவும், பிராமணர்களின் பின்னின்று கோயில்
‘பிரசாதங்களைப்’ பெறவும் ஒப்புக் கொண்டு விட்டான். கோயில் கருவறையில்
வடமொழியின் ஆரவார ஓசை ஓங்கவும், தமிழ் ஒலி மறையவும் வழக்காறுகள்
வகுக்கப்பட்டன. தேவார ஆசிரியர்கள் காலத்தில் தமிழர் கருவறைக்குட்
செல்லும் உரிமை பெற்றிருந்தும் சோழர் பாண்டியர் காலத்தில் அவ்
வுரிமையை அவர்கள் இழந்து விட்டார்கள்.

கோயிலின் பாதுகாப்புப் பணியும், அறக்கட்டளைகளும் பிராமணரிடையே
ஒப்புவிக்கப்பட்டன. சிவன்கோயில் நிருவாகமானது
மூலபருடையார் என்ற சபையாரிடம் ஒப்படைக்கப்பட்டது. அச்சபையின்
உறுப்பினர் அவைனவரும் பிராமணர்களாகவே இருந்தனர். மூலபருடைய
சபையினர் கோயில் நிருவாகத்துடன் வேறு சில நடவடிக்கைகளிலும்
ஈடுபடுவது வழக்கம். ‘பெருமாள் குலசேகர தேவரைத் (பாண்டிய மன்னன்
திரிபுவன சக்கரவர்த்திகள் குலசேகர தேவரை) திருவடி தொழ மதுரை ஏறப்
போகைக்கு ஸ்ரீமது திரவியம் வேண்டினமையில்’ இராமநாதபுரம் மாவட்டம்
திருப்பத்தூர் மூலபருடையினர் கிராமத்தில் திருத்தளியாண்ட நாயனார்
கோயிலில் ஆயிரத்தெழு நூற்றுவர் திருமண்டபத்தில் கூடிக் கோயிலுக்குச்
சொந்தமான சில நிலங்களில் பயிரிடும் உரிமையை இருநூறு சோழிய நற்பழங்
காசுக்கு விற்றுக் கொடுத்த செய்தியை அவ் வூர்க் கல்வெட்டு ஒன்று
தெரிவிக்கின்றது.

அரசாங்க அதிகாரமும், சமயச் செல்வாக்கும் குவியப் பெற்றிருக்கும்
கைகள் என்றுமே ஓய்ந்திருப்பதில்லை. இது பன்னாட்டு வரலாறுகள் காட்டும்
ஒரு பேருண்மையாகும். அவ்வதிகாரத்தையும் செல்வாக்கையும் மென்மேலும்
பெருக்கிக் கொள்ளவும், பெருகினவற்றை அழியாமல் பாதுகாத்துக்
கொள்ளவும் அக் கைகள் பரபரத்துக் கொண்டிருப்பது இயல்பு. எனவே,
உழைப்பின்றியே தானமாகப் பெற்ற நிலங்களும் ஊர்களும், அரசாங்கச்
செல்வாக்கும், வேள்வி வளர்க்கும் தனி உரிமையும் தம்மிடம் குவிக்கப்பெற்ற
பிராமணர்கள் அவை யாவும் எக்காலமும் தம்மிடமே நிலைத்து நிற்கவும்,
மென்மேலும் வளர்ந்து வரவும், தம் குலத்தின் தலைமைப் பதவி நீடித்து
வரவும் பல முயற்சிகளை மேற்கொள்ளலானார்கள். மன்னரின் முழு
ஆதரவையும் அவர்கள் பெற்றனர். வேந்தர்களுக்கும், அவர்களைச்
சார்ந்தவர்களுக்கும் வமிசங்களையும், கோத்திரங்களையும், சூத்திரங்களையும்
கற்பித்துக் கொடுத்தார்கள். மன்னர்களும் சாதி ஒழுக்கத்தை நிலைநாட்டுவதே
தம் சீரிய கடமையாம் எனக் கூறும் மெய்க்கீர்த்திகளைப்
புனைந்துகொண்டனர். ஆரியப் பழக்கவழக்கத்தைப் பாராட்டிக் கூறும்
சாஸ்திரங்களும் புராணங்களும் எழுந்தன. அவற்றைப் பிராமணர்
பயில்வதற்கென அரசர்கள் பல கல்வி நிறுவனங்களை அமைத்துக்
கொடுத்தனர்.

ஊர்ப் பொதுமக்களுக்குக் கல்விப் பயிற்சி யளிக்கப்பட்டதா,
கல்வியளிக்கப்பட்டிருந்தால் அதன் தரமும், அது பயிற்றப்பட்ட
முறையும் எத்தகையன என்ற கேள்விகளுக்கு விடை காண முடியவில்லை.
ஊர்ப் பொதுமக்கள் பிழையற எழுதும் அளவுக்குக் கல்வியறிவு பெறவில்லை
என்று ஊகிக்க வேண்டியுள்ளது. அரசாணைகளையும், உடைமை மாற்று
ஆவணங்களையும் அழிவின்றிக் கல்லில் பொறிக்கும் தொழிலை
மேற்கொண்டிருந்த கல்தச்சர்கள் பொறித்த கல்வெட்டுகளில் நூற்றுக்கணக்கான
எழுத்துப் பிழைகளைக் காண்கின்றோம். ஒரு சில வரிகளையேனும்
பிழையின்றி எழுதும் அடிப்படையான இலக்கண அறிவு அவர்கள்
பெற்றிருக்கவில்லை எனத் தெரிகின்றது. கல்லில் பொறிக்கும்படி வாசகம்
எழுதிக்கொடுத்த அரசாங்க அலுவலர்களே இலக்கணப் பிழைகளை
அறியாதவர்களாய் இருந்தனரா, அன்றிப் பிழையுடன் பொறிக்கப்பட்டு
வரும்போது அதைக் கண்காணித்து அவ்வப்போது திருத்தும் வழக்கம் அந்
நாளில் இல்லையா என்றெல்லாம் ஐயப்பாடுகள் எழுகின்றன. கல்லுக்கும்
சுதைக்கும் உயிர்களை யூட்டிய சிற்பிகளும், ஓவியர்களும், கட்டடக்
கலைஞரும் அக் காலத்தில் வாழ்ந்து வந்தனர். தஞ்சைப்பெருவுடையார்
கோயிலைக் கட்டிய சிற்பிகளும், அக் கோயிலின் உட்சுற்றாலைச்
சுவர்களின்மேல் வண்ண ஓவியங்களைத் தீட்டிக் கண்களுக்கு விருந்தளித்த
ஓவியப் புலவர்களும் கல்வியறிவு அற்றவர்கள் என்று கூற முடியாது; தம்
தொழில்நுட்பங்கள் மட்டுமன்றி அத் தொழிலில் பயன்படுத்தப் பட்ட கல்
வகைகள், வண்ணக் கலவைகள், சுதைப் பூச்சு ஆகியவை பற்றிய
நுண்ணறிவையும் படைத்தவர்களாகவே அவர்கள் தோன்றுகின்றனர்.
சிலைகளைக் கல்லில் வடிக்கவும், வடிவங்களை அழியாத அழகிய
வண்ணங்களில் தீட்டவும் போதுமான ஆக்கப் பயிற்சியும் அவர்கள்
பெற்றவர்களாக வேண்டும். மிகப் பெரிய கற்பாறைகளைக் கோபுரங்களின்
மேலும் கட்டடங்களின் மேலும் ஏற்றவும், வேண்டிய கோணங்களில்
அவற்றைச் செதுக்கியமைக்கவும், அவற்றை இழைத்து மெருகூட்டவும்
தேவையான பொறியியல் நுட்பமும் அவர்கள் வாய்க்கப் பெற்றிருந்தனர்.

இந்த நுண்ணறிவை அவர்கள் பள்ளிகளில் கற்றனரா,
நூன்முகத்தில்
பெற்றனரா, அன்றி ஆசானிடமிருந்து நேர்முகமாகப் பெற்றனரா என்று
அறிந்துகொள்ளுவதற்குப் போதுமான சான்றுகள் கிடைக்கவில்லை.
சயங்கொண்டாரும், ஒட்டக்கூத்தரும், சேக்கிழாரும், கம்பரும், புகழேந்தியும்
வாழ்ந்திருந்த காலத்துத் தமிழ்மக்கள் அவர்களுடைய இலக்கியப்
படைப்புகளைப் பயின்று பயன்பெற்றனரா, அன்றி அரசவையினர் மட்டும்
அவற்றைப் படிக்கக் கேட்டு வந்தனரா, அன்றிப் பிரமதேயங்களிலும் அவை
பயிலப்பட்டனவா என்றும் திட்டவட்டமாக அறிந்துகொள்ள முடியவில்லை.

மன்னர்கள் நிறுவிய பள்ளிகள் யாவும் பிராமணருக்கு மட்டும்
வடமொழிப் பயிற்சியை யளித்து வந்தன; தமிழ் இலக்கிய இலக்கணம் பயிற்றி
வரவில்லை. அப் பள்ளிகளில் புராணங்கள், இதிகாசங்கள், சிவதருமம், சோம
சித்தாந்தம், இராமாநுசபாடியம், பிரபாகரரின் மீமாமிசை, வியாகரணம் ஆகிய
வட மொழி இலக்கிய, இலக்கணங்களையே பிராமணர்கள் பயின்று வந்தனர்.
வடஆர்க்காட்டு மாவட்டத்தில் போளூர் தாலுக்காவில் காமபுல்லூர்
(காப்பலூர்) என்னும் கிராமத்தில் வேதப் பயிற்சிப் பள்ளி ஒன்று
நடைபெற்றது. செங்கற்பட்டு மாவட்டத்தில் ஆணியூர் (ஆனூர்) என்னும்
இடத்தில் வேதம், அஷ்டாத்தியாயி (இலக்கணம்) ஆகியவற்றுக்குப்
‘பட்டவிருத்திகள்’ நிறுவப்பட்டன. தென்னார்க்காட்டில் இராசராச சதுர்வேதி
மங்கலம் (எண்ணாயிரம்) என்னும் ஊரில் முதலாம் இராசேந்திரன் காலத்தில்
வேத மீமாமிசப் பள்ளி ஒன்று நடைபெற்று வந்தது. அதில் 340 பிராமண
மாணவர்கள் பயிற்சி பெற்று வந்தனர்;

ஆசிரியர் வேதாந்தம் பயிற்றி
வந்தனர். அவர்கள் நாள் ஒன்றுக்கு ஒரு கலம் நான்கு மரக்கால் நெல்
ஊதியமாகப் பெற்றார்கள். வேறு சில ஆசிரியர்கள் நெல்லுடன் பொன்னும்
சேர்த்து ஊதியமாகப் பெற்றார்கள். புதுவையை யடுத்துள்ள திரிபுவனியிலும்,
திருமுக்கூடலிலும், திருவாவடுதுறையிலும், பெருவேளூரிலும், திருவொற்றி
யூரிலும் பிராமணருக்காக வேத வியாகரணப் பள்ளிகள் நடைபெற்று வந்தன.
மன்னர்கள் தமிழ் வளர்க்கத் தவறினார்கள் என்ற உண்மையை
ஒப்புக்கொள்ளும் வரலாற்று ஆசிரியர் சிலர் மன்னர் அப்பணியைச்
செய்யாவிடினும் சைவ மடங்கள் அதில் ஈடுபட்டிருந்தன என்று கூறுவர். இக்
கூற்றுக்குச் சான்றுகள் இல்லை. சைவ மடங்கள் திருப்பதிகம் ஓதுவதற்குச்
சிலருக்கு வாய்ப்பளித்திருக்கக்கூடும். ஆனால், இம் மடங்களும் வடமொழி
வளர்ச்சியில் தம் கருத்தைச் செலுத்தி வரவில்லை என்று கூறமுடியாது.
சோழர் காலத்தில் எழுந்த சைவ, வைணவ நூல்கள் யாவும் வடமொழிக்
கலப்புள்ளவை. இம் மடங்கள் சமயத்தை வளர்த்தன என்பது மறுக்க முடியாத
உண்மையே; ஆனால், அவை தமிழை வளர்க்கவில்லை. பிராமணத்
தவசிகளுக்கும் அநாதி கிரீசர்களுக்கும், மருத்துவமும் இலக்கணமும் கற்றுவந்த
வேதியருக்கும் மடம் ஒன்று விக்கிரம சோழன் காலத்தில் நிறுவப்பட்டதாக
விக்கிரம சோழன் காலத்துக் கல்வெட்டு ஒன்று (கி.பி. 1120) கூறுகின்றது.

இன்றும் சைவ மடங்கள் பிராமணருக்கும் வடமொழி மரபுகளுக்கும்
அளித்துவரும் அத்துணைச் சலுகைகளைத் தமிழ்ப் புலவர்களுக்கும் திருமுறை
ஓதுவார்களுக்கும்
அளிப்பதில்லை என்பது அனைவரும் அறிந்த உண்மையாகும். அண்மையில்
தமிழ்மறை நூல்களும் இடம் பெற்றுள்ளன.
பிராமணரைப் பின்பற்றி வேறு சில குலங்களும் தத்தமக்கெனச் சில
உரிமைகளையும் சலுகைகளையும் அரசாங்கத்திடமிருந்து பறித்துக்
கொண்டதுண்டு. கண்மாளர் (கம்மாளர்), கைக்கோளர், அகம்படியர் ஆகிய
குலத்தினருக்குச் சில சிறப்புரிமைகள் வழங்கப்பட்டன. அவற்றின்
அடிப்படையில் அவர்கள் மாடிவீடு கட்டிக்கொள்ளுதல், குடைபிடித்தல்,
தமக்கு முன்பு சங்கு எக்காளம் ஊதுவித்தல் போன்ற விருதுகளையும் வலிந்து
பெற்றார்கள்.

இப்போது தமிழரின் சமூகத்தைத் துண்டாடி, உயர்வு தாழ்வு கற்பித்துக்
குடிநலன்களை ஒரு சிலர் கைகளிலேயே குவித்துவரும் குல வேறுபாடுகள்
அத்தனையும் சோழர் காலத்திலேயே கிடைத்துவிட்டன. வேளாளர்
முதலியோர், செட்டிமார்கள் மற்றவர்களைவிட உயர்ந்தோரெனவும்
பிராமணருக்கு அடுத்த படியிலுள்ளவரெனவும் கருதி வந்தனர்.
வலங்கை இடங்கைக் குலங்கள்
சோழர் காலத்தில் ஓங்கி வளர்ந்த குல வேறுபாடுகளில் மிகவும் தீய
விளைவுகட்குக் களனாக இருந்தது வலங்கை-இடங்கை என்னும் பிளவாகும்.
இவ் விரு பிரிவினருக்குமிடையே பல கடும் பூசல்கள் நேரிட்டுள்ளன. இப்
பூசல்கள் சோழப் பேரரசின் காலத்திற்கு முன்னே தோன்றி விசயநகரத்துப்
பேரரசர் காலத்தில் தொடர்ந்து வளர்ந்து வந்து ஆங்கிலேயர் அரசாட்சி
யிலும், பத்தொன்பதாம் நூற்றாண்டின் இறுதியிலும் நடைபெற்று வந்தன.
சென்ற நூற்றாண்டில் இப் பூசல்களின் காரணமாகச் சென்னையின் தெருக்களில்
மனித இரத்தம் சிந்தியதுண்டு. இருபதாம் நூற்றாண்டின் தொடக்கத்தில்
வலங்கை-இடங்கை வேறுபாடுகள் திடீரென மறைந்துவிட்டன. இப்போது
மக்களுக்கு அப் பெயர்களின் பொருளே இன்னதென விளங்குவதில்லை. இந்த
வேறுபாட்டை வரலாற்று நூல்களின் பக்கங்களிற்றாம் விளங்கக்
காண்கின்றார்கள். ஒன்பது நூற்றாண்டுகளாகத் தமிழரின் வாழ்க்கையை
அலைக்கழித்துவந்த சமூகக்கேடு ஒன்றன் தோற்றமும் முடிவும் வரலாற்று
விளக்கங்காணாத மறைபொருள்களாகவே உள்ளன.

வலங்கை-இடங்கைப் புராணம் என்னும் நூற்சுவடி ஒன்று மக்கன்ஸி
என்பவரால் கண்டுபிடிக்கப்பட்டுச் சென்னைப் பழஞ் சுவடிகளின் நூல்
நிலையத்தில் வைக்கப்பட்டுள்ளது. வலங்கைப் பிரிவில் தொண்ணூற்றெட்டுக்
குலங்களும், இடங்கைப் பிரிவில் தொண்ணூற்றெட்டுக் குலங்களும்
சேர்ந்திருந்தன வென்றும், அக் குலங்களுள் பெரும்பான்மையானவை கலப்புக்
குலங்கள் என்றும் அச் சுவடி கூறுகின்றது. கரிகாற்சோழன் வலங்கை-
இடங்கைப் பாகுபாட்டைத் தோற்றுவித்தான் என்று ஒரு
வரலாறு கூறுகின்றது.
வேறு வரலாறும் உண்டு. மூன்றாம் குலோத்துங்கனின் நாற்பதாம் ஆண்டுக்
கல்வெட்டு ஒன்றில், மூன்றாம் குலோத்துங்கனுக்குக் கரிகாலன் என்ற
பெயரும் வழக்கிலிருந்தது வெளிப்படுகிறது. ஆகவே,
மூன்றாம்
குலோத்துங்கன் காலத்தில்தான் இப் பாகுபாடு வகுக்கப்பட்ட தென்றும் சிலர்
கூறுவர். இடங்கைப் பிரிவினர் தாம் எப்படித் தோன்றினர் என்பதைப் பற்றிய
செய்தி ஒன்றைக் கூறுகின்றனர். அஃதாவது, காசிபமுனிவர் இயற்றிவந்த
வேள்விக்கு அரக்கர்கள் பல இடையூறுகளை இழைத்து வந்தனர். அம்
முனிவரின் கட்டளையின்படி இடங்கைத் தொண்ணூற்றெட்டு வகுப்பினர்
ஓமக்குண்டத்தினின்றும் தோன்றி வேள்வியைப் பாதுகாத்து வந்தனர்.
அவர்கள் சோழ நாட்டுக்கு வந்து சேர்ந்தனர். அரிந்தம சக்கரவர்த்தியானவன்
காசிபரோடு உடனிருந்து, வேள்வியை வளர்த்து உதவிய வேதியரைப்
பாராட்ட விரும்பினான். அதற்காக அவர்களைப் பல்லக்கில் ஏற்றிச்
சென்றான். இடங்கை வகுப்பினர் பல்லக்கின் பின்புறம் அமர்ந்து அப்
பிராமணரின் குடைகளையும் மிதியடிகளையும் ஏந்திச் சென்றனர்.
பிராமணர்கள் கீழே இறங்கும்போது இடங்கையினர் அவர்களுக்கு இடப்புறம்
நின்று கைகொடுத்துத் தாங்கிக் கொண்டார்கள். அதனால் அவர்களுக்கு
இடங்கையினர் எனப் பெயர் வழங்கி வரலாயிற்று. அப் பிராமணர்கள் திரு
வெள்ளறை, பாச்சல், திருவாசி, திருப்பிடவூர், ஊற்றத்தூர், காரைக்காடு ஆகிய
இடங்களில் குடியேறினர். இடங்கையினர் என்று தமக்குப் பெயர் வந்ததையும்,
தாம் பெற்ற விருதுகளையும் இவர்கள் காடுகளில் இழந்துவிட்டனர்.
நெடுங்காலம் கழிந்த பிறகு இவர்கள் வழிவந்தவர்கள் தம் பிறப்பை யறிந்தனர்.
ஆகவே, தமக்குள் வேற்றுமை எதையும் வளர்த்துக்கொள்ளக் கூடாதென்றும்,
தம் குல உரிமையை என்றும், எங்கும் நிலை நாட்டிக் கொள்ளவேண்டும்
என்றும், தாம் நடந்து போகும்போது தமக்கு முன்பு குடை பிடித்தல், கொம்பு
ஊதுதல் ஆகிய கௌரவச் சின்னங்களைத் தம் பிறப்புரிமையாகக்
கொள்ளவேண்டு மென்றும்
இடங்கையினர் ஒப்பந்தம் ஒன்றைச் செய்து கொண்டனர். இவ் வரலாறு
வெறுங்கற்பனை என்றே தோன்றுகிறது.

வலங்கையினரைப் பற்றிய வரலாறு ஒன்றும் கிடைக்கவில்லை.
மன்னனிடத்தில் இரு கட்சியினர் தமக்குள் ஏற்பட்ட பூசல்களைப் பற்றி
முறையிடும்போது ஒரு கட்சி மன்னனின் வலப்புறத்திலும், மற்றொரு கட்சி
அவனுடைய இடப்புறத்திலும் நிற்றல் மரபு. இன்றும் நீதிமன்றங்களில்
நீதிபதிக்கு எதிரில் குற்றம் சாட்டுபவர் ஒரு புறத்திலும், குற்றம்
சாட்டப்பட்டவர் மறுபுறத்திலும் நிற்பதைக் காணலாம். மன்னனின் வலப்புறம்
நின்ற கட்சியைச் சேர்ந்த வகுப்பினருக்கு வலங்கையினர் என்றும்,
இடக்கைப்புறம் நின்ற கட்சி வகுப்பினருக்கு இடங்கையினர் என்றும் பெயர்
ஏற்பட்டிருக்கக்கூடும் என்று ஊகிக்க வேண்டியுள்ளது. காஞ்சிபுரத்தில் இம்
முறை வழங்கியதாக அறிகின்றோம். அதனாலேயே அந் நகரத்தில் வலங்கை-
இடங்கைக் கோயில், வலங்கை-இடங்கை மண்டபங்கள், வலங்கை-இடங்கைத்
தேவரடியார்கள் என்ற பாகுபாடு காணப்பட்டது குறிப்பிடத் தக்கதாகும்.
வலங்கை இடங்கை வகுப்பினரிடையே பல பெரும் பூசல்கள் விளைந்து
வந்துள்ளன என்பதற்குக் கல்வெட்டுச் சான்றுகள் உள. இத்தகைய கலகம்
ஒன்று ஏற்பட்ட செய்தியைத் திருவரங்கத்தின் கல்வெட்டு ஒன்றின்
வாயிலாக அறிகின்றோம். அக் கல்வெட்டு முதலாம் குலோத்துங்க
சோழனுடைய பதினோராம் ஆட்சியாண்டில் நாட்டப்பட்டது. வலங்கை
இடங்கைக் கலகம் அவனுடைய இரண்டாம் ஆட்சியாண்டில் நடைபெற்றது
(கி.பி. 1071). இக் கலகம் நடைபெற்றபோது கலகக்காரர்கள் கிராமத்தைச் சுட்டு
எரித்தனர்; கோயில்களை இடித்துத் தள்ளினர். அவர்களைத் தொடர்ந்து
கொள்ளைக்காரர்கள் கோயில் சிலைகளையும் கோயில் பண்டாரத்தையும்
சூறையாடினர். அவர்களுடைய கொள்ளைகளிலிருந்து சில பொருள்கள்
மீட்கப்பட்டன. அவற்றைக் கோயிலில் வைத்துப் பாதுகாக்க முடியவில்லை.
கிராமத்தை மீண்டும் சீரமைக்கவும், மக்களை அங்குக் குடியமர்த்தவும்,
இடிந்துபோன மதிற்சுவர்களை எழுப்பிக் கோயிலைப் பழுதுபார்த்துச்
சிலைகளை மீண்டும் பழையபடியே அமைக்கவும் கிராமச் சபையினர் கோயில்
பண்டாரத்திலிருந்து ஐம்பது கழஞ்சுப் பொன் கடன் வாங்கினர். இராசேந்திர
சோழன் மாடைக்கு அரைமாற்றுக் குறைவாக
இருந்தது அப் பொன். கடன்மேல் இருபத்து ஐந்து கழஞ்சுப் பொன் வட்டி
ஏறிற்று. வட்டியும் முதலுமாகக் கூடிய எழுபத்தைந்து பொன்னில் ஐந்து
கழஞ்சுப் பொன் கோயிலைப் புதுப்பிக்கவும், சிலைகளை அமைக்கவும்
செலவாயிற்று. மிகுதி எழுபது கழஞ்சுப் பொன்னுக்கு ஈடாக அச் சபையானது
கோயிலின் அன்றாட வழிபாட்டுக்காகக் கோயில் நிலங்களை இறையிலி
நிலங்களாக மாற்றிக் கொடுத்தது.

இக் கலகம் விளைந்த இடம் இராசமகேந்திர சதுர்வேதி மங்கலம் என்ற
பிராமணக் கிராமமாகும். அக் கிராமம் நித்த விநோத வளநாட்டுக் காந்தார
நாட்டைச் சேர்ந்தது. இப்போதைய பாபநாசம், நன்னிலம் தாலுக்காக்களுக்கு
அக் காலத்தில் நித்த விநோத வளநாடு என்று பெயர் வழங்கி வந்தது.
நாட்டின் இப் பகுதியில் ஏற்பட்ட பூசல்களைப் பற்றிய செய்தியைத்
திருவரங்கம் கோயிலின்மேல் பொறித்து வைத்ததற்குக் காரணம், அக்
கல்வெட்டானது பெரியதொரு கோயிலில் பொறிக்கப்பட்டால் நீண்ட காலம்
அழியாமல் இருக்கும் என்பதற்காகத்தான் இருக்கவேண்டும். சிறு கிராமத்தில்
நாட்டப் பெறும் கல்வெட்டுகள் இத்தகைய கலகங்களினாலோ, வேறு எக்
காரணத்தாலோ என்றும் அழிந்து மறைந்து போகக்கூடும்.
இக் கல்வெட்டுச் செய்தி கூறும் வலங்கை இடங்கைப் பூசல்
நடைபெற்றதற்கு ஆழ்ந்ததொரு காரணம் ஏதேனும் இருந்திருக்க வேண்டும்.
இன்றேல், கோயிலை இடித்து நிரவுமளவுக்கு அக்காலத்துக் குடிமக்களுக்கு
நெஞ்சுரம் ஏற்பட்டிராது. இப் பூசல் நீண்ட காலமாகவே இருந்து வந்திருக்க
வேண்டும். வலங்கை வகுப்பினர்களுக்கு அரசாங்கச் செல்வாக்கும், வாழ்க்கை
வசதிகள் விருதுகள் போன்ற நலன்களும், சிறப்புகளும் ஏராளமாக
வழங்கப்பட்டு வந்தன என்று கல்வெட்டுச் செய்திகள் கூறுகின்றன.
இடங்கையினரின் நிலைமை பல படிகள் தாழ்ந்தே இருந்துவந்தது. அதனால்
அவர்கள் மனம் புழுங்கியவர்களாய், வலங்கையினரின் மேல் போர்
தொடுத்தனர் என அறிகின்றோம். 

வலங்கையினர்
மட்டுமன்றிப் பிராமணர்,
வேளாளர், வன்னியர் போன்ற இதர குலத்தினரும் இடங்கை வகுப்பினர்க்கு
இன்னல்கள் விளைத்தனர். ஆனால், பெரும்பாலும் பிராமணரும்
வேளாளரும் இப்பிரிவுகளில் பங்குகொள்ளவில்லை.
வலங்கையினர், மன்னரின் படைகளில் சிறப்பிடம் அளிக்கப்
பெற்றிருந்தனர். வலங்கைப் பழம் படைகளிலார், பெருந்தனத்து
வலங்கைப் படைகள், அழகிய சோழ தெரிந்த வலங்கை வேளைக்காரப்
படைகள், இராசராச தெரிந்த வேளைக்காரப் படைகள் என்ற பெயரைத்
தாங்கிய படைகள் சோழ மன்னரிடம் இருந்தன. இடங்கையினரைப் பற்றிய
தனிக் குறிப்புகள் கல்வெட்டுகளில் காணப்படுவதில்லை; வலங்கையினருடன்
வைத்தே அவர்களைப் பற்றிய செய்திகள் கொடுக்கப்பட்டுள்ளன. எனவே,
படைகளுடன் இடங்கையினரும் ஏதேனும் ஒரு தொடர்பு கொண்டிருந்தனரோ
என்று ஊகிக்கவேண்டியுள்ளது. எனினும், அவர்கள்
பெரும்பாலும்
வணிகர்களாகவும், தொழிலாளராகவுமே பிழைப்பை நடத்தி வந்தனர் எனத்
தெரிகின்றது. இவ் வூகத்துக்குச் சான்று ஒன்றும் உள்ளது. சிங்கள மன்னன்
விசயபாகுவின் பொலன்னருவைக் கல்வெட்டு ஒன்று ஒரு செய்தியைக்
கொண்டுள்ளது. அவன் புனிதச் சின்னமான புத்த பகவானின் பல் ஒன்றை
வைத்து அதன்மேல் கோயில் எழுப்பினான். அக் கோயிலுக்கு ‘மூன்று கை
திருவேளைக்காரன் தலதாயப் பெரும்பள்ளி’ என்று பெயர் சூட்டி அதை
வேளைக்காரரின் பாதுகாப்பில் விட்டுவைத்தான். அவ்
வேளைக்காரர்கள்
‘மாதாந்திரத்தோங்கூடி, எங்களுக்கு மூதாதைகளாயுள்ள வளஞ்சியரையும்
எங்களோடு கூடிவரும் நகரத்தார் உள்ளிட்டாரையும் கூட்டி..., கலந்து பேசி,
மன்னனுடைய விருப்பத்துக்கு ஒப்புக்கொண்டு, கல்வெட்டில் வலங்கை,
இடங்கைச் சிறுதனம் பிள்ளைகள், தனம் வடுகர், மலையாளர், பரிவாரக்
கொந்தம் பலகலனையுள்ளிட்ட திருவேளைக் காரோம்’ என்று கையொப்பமும்
இட்டார்கள். கலனையென்றால் தொழிலாளர்கள் என்று பொருள்.
மாதாந்திரத்தாரின் மூதாதையரான வளஞ்சியரும், மாதாந்திரத்தாருடன்
இணைத்துப் பேசப்படும் நகரத்தாரும் வாணிகம் நடத்தியவர்கள்.
வளஞ்சியருக்கும் நகரத்தாருக்கும் உள்ள வேறுபாடு என்ன எனத் தெரிய
வில்லை. மாதாந்திரத்தாரின் தலைமை அல்லது மூல அலுவலகம் வடக்கே
பீஜப்பூரின் அண்மையிலுள்ள ஐயப்பொழிலில் அமைந்திருந்தது.
வளஞ்சியர்கள் இம்மூல இடத்தைச் சார்ந்தவர்கள் ஆவர். எனவே,
மாதாந்திரத்தாரின் மூதாதையர் ‘வளஞ்சியர்’ எனக் குறிக்கப்பட்டுள்ளனர்.
ஐயப்பொழிலைத் தலைமையிடமாகக் கொண்டு நடைபெற்ற வாணிக
நிறுவனத்துக்கு ‘நானாதேசி திசையாயிரத்து ஐந்நூற்றுவர்’ என்றும் பெயர்.
மாதாந்திரத்தார் படைத்தலைமையின் நிருவாகக் குழுவாவர். ஆகவே, இக்
கல்வெட்டில் குறிப்பிடப்பட்டுள்ள வேளைக்காரர்கள்
வாணிகத் துறையுடன் தொடர்புகொண்டவர்கள் என ஊகிக்க இடமுண்டு.

கோயில்களைப் படையினரிடம் பாதுகாப்புக்காக ஒப்படைக்கும் வழக்கம்
அந் நாளில் தமிழகத்திலும் இருந்துவந்ததாகப் பல கல்வெட்டுச் செய்திகளின்
மூலம் தெரிந்துகொள்ளுகின்றோம். முதலாங் குலோத்துங்கன் காலத்தில்
சேரன்மாதேவி பக்தவச்சலன் கோயிலுக்கு அளிக்கப்பட்ட சில அறங்களைப்
பாதுகாக்கும் பொறுப்பு ‘மூன்றுகை மாசேனை’ என்ற பெயருள்ள படை
ஒன்றினிடம் ஒப்படைக்கப்பட்டிருந்தது. திருவாலீசுரத்தின் கோயிலும் இச்
சேனையின் பாதுகாப்பிலேயே இருந்துவந்தது. தஞ்சை மாவட்டத்திலுள்ள
புஞ்சை என்னுமிடத்தில் கிடைத்துள்ள கல்வெட்டு ஒன்று, அவ்வூர்த்
தேவதான நிலங்களில் சில கோயிலுக்கே உரிமையானவை என்பதை
உறுதியாக்கும் பொருட்டுத் திரிசூல வேளைக்காரர் நால்வர் தீக்குளித்து
உயிரை மாய்த்துக்கொண்டனர் என்ற செய்தியைத் தெரிவிக்கின்றது.
கோயில்களிலும் வேளைக்காரர் பணிபுரிந்து வந்தனர் என்று இதனால்
அறிகின்றோம். பாண்டி நாட்டில் பெருங்குளம் என்ற ஊரில் வலங்கை
மகாசேனையினர் குன்றமெறிந்த பிள்ளையார் கோயிலுக்குச் சில நிலங்களை
விற்றார்கள். இப் பெரும்படையினில் எட்டுப் பிரிவுகள் அடங்கியிருந்தன. 
இக் கல்வெட்டுச் செய்திகளை யாய்ந்து நோக்கில் மூன்று கை மகாசேனை
என்பது மூன்று பிரிவுகளாக அமைக்கப்பட்டிருந்த தென்றும், அவற்றுள்
ஒன்றான வலங்கைப் பிரிவு நிலையான பிரிவு என்றும், இடங்கை
என்பது
வணிகர்களையும் சில தொழிலாளர்களையும் கொண்டது என்றும், மூன்றாவது
பிரிவு கோயில் பணியாளர்களைக் கொண்டிருந்ததென்றும் ஊகிக்க
இடமேற்படுகின்றது.

இடங்கை வகுப்பினர் பலராலும் துன்புறுத்தப்பட்டு வந்தனர். இவர்கள்
அவ்வக்காலங்களில் பட்ட துன்பங்களையும் அவர்கள்மீது ஏற்றப்பட்ட வரிச்
சுமைகளையும் பற்றிப் பல கல்வெட்டுச் செய்திகள் கூறுகின்றன. நிகரிலிச்
சோழ மண்டலத்து எழுபத்தெட்டு நாடுகளும், சயங்கொண்ட சோழ
மண்டலத்தின் நாற்பத்தெண்ணாயிரம் பூமியும், பெரும்படை வலங்கை
மகாசேனைக்கு வழங்கப்பட்ட இராசேந்திர சோழப் பதினெண் பூமியும்
உள்ளிட்ட நாடுகளில் சோழ வமிசம் தோன்றின நாள்
முதலே பசுக்களுக்கும் எருமைகளுக்கும் வரி விதிக்கப்பட்டதில்லை என்றும்,
அதனால் அதிகாரி மூவேந்த வேளான் விதித்த இப் புதிய வரிகளை
அவர்கள் செலுத்த வேண்டியதில்லை என்றும் கிளர்ச்சி செய்து பதினெண்
விஷயத்தார்களும் தாம் கொடுக்கவேண்டிய வரி விகிதங்களை அறுதியிட்டு
முடிவு கட்டினார்கள். 
வளஞ்சியர் என்ற வாணிகக் குழுவினைப்பற்றி முதலாம் இராசேந்திர
சோழன் காலத்திய காட்டூர்க் கல்வெட்டு ஒன்று விரிவான செய்திகளைக்
கூறுகின்றது. வீர வளஞ்சிய சமயத்தைப் பாதுகாப்பவர்கள் இவர்களே என்றும்,
இவர்கள் வாசுதேவன், கந்தழி, வீரபத்திரன் ஆகிய கடவுளரிடமும்
தோன்றியவர்கள் என்றும், பட்டாரகி (துர்க்கை)யை வழிபடுபவர்கள் இவர்கள்
என்றும் அக் கல்வெட்டுக் கூறுகின்றது. இவர்களுள் பல பிரிவினர் உண்டு.
நான்கு திசைகளின் ஆயிரம் வட்டங்கள், பதினெண் நகரங்கள்,
முப்பத்திரண்டு வேளர்புரங்கள், அறுபத்து நான்கு கடிகைத்தானங்கள்
ஆகியவற்றினின்றும் இவர்கள் வந்தவர்கள். இவர்கள் குழுவில் செட்டிகள்,
செட்டிப் பிள்ளைகள், கவரவர்கள், கந்தழிகள், பத்திரகர்கள், காவுண்ட
சுவாமிகள், சிங்கம், சிறுபுலி, வலங்கை, வாரியன் ஆகியவர்களும்
சேர்ந்திருந்தனர். இந்த நானாதேசிகள் மயிலார்ப்பு (மயிலாப்பூர்) என்னும்
இடத்தில் கூடிப் பேசி ஒரு முடிவுக்கு வந்தார்கள். ஐயப்பொழிலாக இருந்த
காட்டூரை வீரப்பட்டினமாக மாற்றவேண்டும்; எல்லா வரிகளினின்றும் அதற்கு
விலக்கு அளிக்கவேண்டும் ;
குழுவினர் பெற்றுவந்த ஊதியத்தை இரட்டிப்பு
மடங்காக்கவேண்டும். அன்று முதல் உருவிய வாளுடன் வரிதண்டுவோர்கள்,
வரிக்காகச் சிறைபிடிப்போர்கள், வரி கொடாதவர்களைப் பட்டினி போட்டோ,
அல்லது வேறு எந்த வகையிலோ துன்புறுத்துபவர்கள் ஆகிய வணிகர்கள்
இந் நகரத்தில் வாழக்கூடாது. அப்படி வாழ்வார்களாயின் அவர்கள் வளஞ்சியர்
குலத்தினின்றும் விலக்கப்படுவார்கள்.

சில சமயம் வலங்கையினர், இடங்கையினர் ஆகிய இரு வகுப்பினருமே
பிராமணரையும் வேளாளர்களையும் எதிர்த்துப் போராட வேண்டிய நெருக்கடி
நிலைமை ஏற்பட்டதுண்டு. ஆடுதுறை வட்டத்தில் பிராமணர்களும்,
வேளாளர்களும் காணியாட்சி கொண்டாடினர். அவர்களுக்கு எதிராக
வலங்கை 98 குலங்களும், வழுதலம்பட்டு ஊசவாடி ஆகிய ஊர்
இடங்கையினரும்
தமக்குள் ஒற்றுமை உடன்படிக்கை யொன்றைச் செய்து கொண்டார்கள். 
இவ் வுடன்படிக்கையின் அடிப்படையில் பராந்தக நாட்டுக் குடிமக்களான
வலங்கை 98 குலத்தினர், இடங்கை 98 குலத்தினர் ஆகியவர்கள் தாம்
அரசாங்கத்துக்குக் கொடுக்க வேண்டிய இராசகரம் இறை முறைமையையும்,
கோயிலுக்கு அளிக்க வேண்டிய வரிகளையும், தம் தம் நிலங்களின் தரத்துக்கு
ஏற்றவாறு நிர்ணயம் செய்துகொண்டனர் என்று வைகாவூர்க் கல்வெட்டுகள்
கூறுகின்றன. நிலத்தின் தரங்கள் பின்வருமாறு பிரிக்கப்பட்டன:
நெல்
வயல்கள், உழவுக்குக் கொண்டு வந்த தரிசுகள், காடுகொன்று நிலமானவை,
கடைப் பூ நிலங்கள், இறைப்பு நிலங்கள், வாழைத் தோட்டங்கள், கரும்புத்
தோட்டங்கள், படுகைத் தாக்கிலுள்ள வாழை கரும்புத் தோட்டங்கள்,
செந்தாமரை பூக்கும் சதுப்புகள், மஞ்சள், இஞ்சி, வெங்காயம், வெள்ளைப்
பூண்டு விளையும் தோட்டங்கள், வழுதுணங்காய் (கத்தரிக்காய்), பூசணிக்காய்
முதலியவை விளையும் நிலங்கள், நெல்லுப் பருத்தி, வரகு பருத்தி, கடுகு,
பனிக்கடலை, கோதுமை, குசும்பை ஆகியவை விளையும் நிலங்கள், ஏரிவாய்,
தாங்கல்வாய்,
கொள் விளையும் புழுதி, எள் விளையும் புன்செய்,
தனிப்பருத்தி, தனி ஆமணக்கு, தினை, பனிவரகு, சாமை விளையும் நிலங்கள்,
வேதி கொழுந்து, ஒளிமூடு கொழுந்து விளையும் நிலங்கள், பாக்கு, தென்னை,
பலா ஆகிய வான்பயிர் விளையும் நிலங்கள் என்பன அத் தரங்கள். இவ்
வலங்கை இடங்கையினர் தாம் வீட்டு வரி செலுத்தவும் ஒப்புக்கொண்டனர்.
தந்திரிமார்செட்டி, கைக்கோள நெசவாளர், சாலிய நெசவாளர், நியாயத்தார்,
மன்றாடிகள், சரிகைத்தறி நெய்வோர், குயவர், நாவிதர், வண்ணார்,
கள்ளக்காணன், வாணியர், பறையர் ஆகியவர்கள் மேல் தொழில்வரி
விதித்தார்கள்.

அரசாங்க அதிகாரிகளும், சீவித நிலங்களின் உரிமையாளரும்,
காணியாளரும், பிராமணரும் அரசாங்கத்தின் சார்பில் வலங்கை
இடங்கையினரிடமிருந்து தண்டிய வரியைத் தாமே கையாடி வந்தனர்.
அதனால் இக் குலத்தினர் அவர்கட்குக் குடியிருப்பு வசதிகளைச் செய்து
தரக்கூடாதென்றும், அவர்களுக்குக் கணக்கு எழுதக்கூடாதென்றும், அவர்கள்
திட்டங்கள் எவற்றுக்கும் உடன்படக்கூடாதென்றும் தமக்குள் ஓர் ஒப்பந்தம்
செய்து கொண்டனர். இவ் வொப்பந்தத்தை மீறுபவர்களைக் கண்ட இடத்தில்
குத்திக் கொன்றுவிடவேண்டுமென்றும், அவர்கள் கண்டிப்பான முடிவு ஒன்றை
மேற்கொண்டனர். இச் செய்தியை விருத்தாசலம்
கல்வெட்டு ஒன்று தெரிவிக்கின்றது. இதே விதமான ஒப்பந்தம் ஒன்றைத்
தஞ்சை மாவட்டம் கொறுக்கைக் கல்வெட்டு ஒன்றும் கூறுகின்றது.
அவ்விடத்தில் வலங்கை தொண்ணூற்றெட்டுக் குலத்தினர், இடங்கை
தொண்ணூற்றெட்டுக் குலத்தினர் ஆகியவர்கள்மேல் விதிக்கப்பட்ட வரிகள்
அவர்களுடைய நிலத்தில் கிடைத்துவந்த வருமானத்தின் அடிப்படையில்
அமைந்திருக்க வில்லை. அவ் வரிகளின் சுமையைத் தாங்கமுடியாமல்
இவர்கள் ஊரைவிட்டு ஓடிவிடவும் எண்ணினர். தாம் ஒற்றுமையாக இராத
காரணத்தால்தான் இக் கொடுங்கோன்மை நிகழ்ந்து வந்தது என்று அறிந்து
தம் வருமானத்துக்கு ஏற்ற வரியையே கொடுப்பது என்றும், முறையற்ற
வரிகளை எதிர்ப்பது என்றும் இவர்கள் தமக்குள் ஓர் ஒப்பந்தம்
செய்துகொண்டனர். 

வலங்கை உய்யக்கொண்டான் குலத்தினர் வறுமைவாய்ப் பட்டவர்களாய்
அரசாங்கத்தினிடம் மன்றாடித் தாம் செலுத்தி வந்த வரி விகிதத்தைக்
குறைத்துக்கொண்டனர். 
வலங்கை இடங்கை மகன்மை என்றொரு வரி தண்டப்பட்டதென்றும்
அவ்வரித் தொகை கோயிலுக்குக் கொடுக்கப்பட்டதென்றும் திருவெண்காட்டுக்
கல்வெட்டு ஒன்று கூறுகின்றது. 
இடங்கைப் பிரிவில் சேர்க்கப்பட்டுள்ள குலங்களுள் சில வாணிகத்துடனும்
உழைப்புடனும் தொடர்புடையன. அவர்கட்குப் பெரிய சுமையாக இருந்தது
சுங்க வரி. இவ் வரியினால் வணிகர்கட்குப் பலவிதமான இடைஞ்சல்
ஏற்பட்டிருக்கவேண்டும். அவர்கள் சுங்கவரியை எதிர்த்துக் கலகங்கள்
விளைத்தனர். திருவரங்கத்துக் கல்வெட்டுத் தெரிவிக்கும் கலகமும் அவற்றுள்
ஒன்றாக இருக்கலாம் என்றும் ஐயுற வேண்டியுள்ளது. ஏற்கெனவே
வலங்கையினருக்கும் பிராமணருக்கும் வேளாளருக்கும் அரசன் அளித்திருந்த
சலுகைகளைக் கண்டு இடங்கையினர் பொருமிக் கொண்டிருந்தனர். அஃதுடன்
சுங்கத்தின் சுமை வேறு அவர்களை வாட்டி வந்தது. சுங்கம் மனுவின்
காலத்திலிருந்தே விதிக்கப்பட்டு வந்ததாகவும், மனு தருமத்தில் சுங்கமும்
ஏற்றம் பெற்றிருந்ததும் தெரிகின்றது. மிகப் பண்டைய அரசுரிமையினின்றும்
விலக்குப் பெறுவது அவ்வளவு எளிதன்று. விண்ணப்பத்தாலும்
வேண்டுகோளினாலும் அதைச் சாதித்துக்கொள்ள முடியாது என்று
இடங்கையினர்
உணர்ந்தவர்களாய், வேறு ஒன்றும் சமாதானமாகச் செய்ய முடியாத நிலையில்
உளம் கனன்று புரட்சியில் இறங்கலாயினர். அவர்கள் குடிமக்கள்
செய்யக்கூடாத கொடுமைகளைச் செய்தனர்; கோயில் ஒன்றை இடித்தார்கள்.
கொள்ளைக்காரர்கள் இவர்களுடைய எதிர்ப்பு நடவடிக்கைகளைப்
பயன்படுத்திக் கொண்டு கோயில் சிலைகளையும் மூலபண்டாரத்தையும்
திருடிச் சென்றனர். இத்தகைய கலகங்கள் வேறு இடங்களிலும்
ஏற்பட்டிருக்கக்கூடும். இவர்களுடைய வன்முறைச் செயல்கள் முதலாம்
குலோத்துங்கனின் கருத்தைக் கவர்ந்திருக்க வேண்டும். அவன் வணிகரின்
எதிர்ப்பின் நோக்கத்தை உணர்ந்து சுங்க வரியை நீக்கிவிட்டான். சுங்கந்
தவிர்த்த சோழன் என்று ஒரு விருதும் அவனுடைய பெயருடன் இணைந்தது.
வீரராசேந்திர சோழன் இறந்து அவனுடைய மகன் அதிராசேந்திரன்
பட்டத்துக்கு வந்தான் (கி.பி. 1070). அப்போது நாட்டில் பெருங் குழப்பமும்
கலகமும் உண்டாயின. ஒரு கலகத்தின்போது அதிராசேந்திரன்
கொல்லப்பட்டான். இடங்கையினரின் கலகங்கள் கோயிலுக்கும் கோயில்
உடைமைகட்கும் சேதம் உண்டுபண்ணினதுமன்றி ஒரு மன்னன் உயிரையே
குடிக்குமளவுக்கு மிக வன்மையானதாக இருந்திருக்க வேண்டும்.

வலங்கையினருக்கும் கைக்கோளருக்குமிடையே உரிமைகளுக்காகவும்,
விருதுகளுக்காகவும் பெரும் பூசல்கள் நேர்ந்துள்ளன. 
சில குலத்தினர் ஒன்றுகூடி அரசியலிலும் அரசுரிமைப்
போராட்டங்களிலும் தலையிட்டு வந்தனர் எனக் கல்வெட்டுச் செய்தி ஒன்று
தெரிவிக்கின்றது. வடஆர்க்காடு மாவட்டம், செங்கம் இடபேசுவரர்
கோயிலில் இக் கல்வெட்டு அமைக்கப்பட்டுள்ளது. பல குலத்தினர்
ஒன்றுகூடித் தமக்குள் ஒப்பந்தம் ஒன்று செய்துகொண்டனர். தாம்
அனைவரும் குறிப்பிட்ட குறுநில மன்னன் ஒருவனுக்கே குடிகளாக வாழ்ந்து
வரவேண்டியவர்கள் என்றும், அவனுடைய மகனோ ஏனைய தலைவர்களோ
அரசுரிமை பாராட்டுவாராயின் அவர்களையும் அவர்களுக்கு உடந்தை
யானவர்களையும் கொன்றுவிட வேண்டுமென்றும், அவர்களுடைய
பெண்டிரைக் கற்பழிக்க வேண்டுமென்றும், அவர்களைச் சார்ந்தவர்களைக்
குலநீக்கம் செய்யவேண்டுமென்றும் தமக்குள் ஓர் ஒப்பந்தம் செய்து
கொண்டனர். இந்த ஒப்பந்தத்தை மீறியவர்கள் ‘புல்லுப் பறிக்கிற
பறைய’ருக்குத் தம் பெண்ணைக்
கொடுத்த இழிவை யடைந்தவர்களாவார்கள்; தாயின் ‘மிணாளன்’ (மணாளன்)
ஆன மாபாதகர்களாகக் கருதப்படுவர். அது மட்டுமன்றி,
செவ்வாய்கிழமைதோறும், செயங்கொண்ட நாச்சியார் என்ற கிராம
தேவதையின் முன்பு ஆடுகள் பலியாகும் இடத்தில் அவர்கள்
நரபலியிடப்படுவார்கள் என்று அவ் வொப்பந்தம் சில தண்டனைகளையும்
குறிப்பிடுகின்றது. ‘நாட்டு நாயகம் செய்வோர்களும், மன்றாடுவோர்களும்,
பிள்ளை முதலிகளும், தனியாள்களும்...கூலிச் சேவகர்களும், கோவிந்த
விச்சாதிரரும், நவிரமலைத் தென்பற்று நாட்டவரும், நாட்டு முதலிகளும்
உள்ளிட்ட பல சனத்தோமும், அடிவாரத்து மலையாளரும், மலையாள
முதலிகளும், முதுநீர் மலையாளரும், மலையரண் முதலிகளும், செட்டிகளும்,
வணிகரும், கணக்கரும், கருமப் பெரும் பன்னாட்டவரும், பன்னாட்டு
முதலிகளும், பொற்கொற்றக் கைக்கோளரும், ஆண்டார்களும், சிவப்
பிராமணரும், உவச்சரும், தென்கலைநாட்டு, வடகலை நாட்டவரும்,
தென்மலை நாட்டவரும்...புலவரும், பண்ணூவாரும், நியாயத்தாரும்,
பன்னிரண்டு பணிமக்களுமுள்ளிட்ட பெரும்வேடரும், பாணரும், பறையரும்,
இருளரும் உள்ளிட்ட அனைத்துச் சாதிகளும் அந்தணன் தலையாக அரிப்பன்
கடையாக அனைத்துச் சாதிகளும்...’ இவ்வொப்பந்தத்தில் கையொப்பம்
செய்துள்ளனர். இக் கல்வெட்டின் காலம் கி.பி. 1250. அக் காலத்தில் உயர்ந்த
குலம், அந்தணர் குலம் என்றும், மிகத் தாழ்ந்த குலம், அரிப்பர் குலம்
என்றும் அறிகின்றோம். அரிப்பர் என்போர் மணலையரித்துப்
பொன்னெடுப்போர் ஆவர்.

வலங்கை-இடங்கைப் பிரிவுகளல்லாமல், இரதகாரர் என்று வேறு ஒரு
குலப்பிரிவும் இருந்ததாகவும், அவர்கள் அனுலோமர்கள் என்றும் சில
கல்வெட்டுகள் கூறுகின்றன. உயர்குலத்துத் தந்தைக்கும் தாழ்குலத்துத்
தாய்க்கும் பிறந்தவர்கள் அனுலோமர் எனப்படுவர். க்ஷத்திரியத் தந்தைக்கும்
வைசியத் தாய்க்கும் பிறந்தவர் மாகிஷ்யர்கள்;
வைசியத் தந்தைக்கும் சூத்திரத்
தாய்க்கும் பிறந்தவர்கள் கரணீகள் ;
மாகிஷ்யர் தந்தைக்கும் கரணீத்
தாய்க்கும் பிறந்தவர்கள் இரதகாரர்கள் ; யாக்ஞவல்கியர், கௌதமர்,
கௌடிலியர் ஆகியவர்களின் சூத்திரங்களை அடிப்படையாகக் கொண்டு இந்த
இரதகாரர்கள் இன்ன தொழிலில்தான் ஈடுபடலாம் என்று இராசாசிரய
சதுர்வேதி மங்கலத்துப் பிராமணர்கள் விதிகள் வகுத்தனர். அவற்றின் படி
கட்டடம் கட்டுதல், இரதங்களைச் சமைத்தல், வேதியரின் வேள்விகளுக்கு
வேண்டிய சட்டுவங்கள், தட்டுகள் முதலியவற்றைச் செய்து கொடுத்தல்,
மண்டபங்களைக் கட்டுதல், மன்னர்களுக்கு
மணிமுடிகள் வனைதல் ஆகிய பணிகள் இரதகாரர்களிடம்
ஒப்படைக்கப்பட்டிருந்தன. இவ் வகுப்பினருக்கு உபநயனம்
செய்துகொள்ளும்
உரிமையுண்டு. இரதகாரர்கள் பிரதி லோமர்களைவிட உயர்ந்தவர்களாகக்
கருதப்பட்டனர். 

குலங்கள் ஒன்றோடொன்று கலந்ததனால் பல புதிய குலங்களும்
நூற்றுக்கணக்கில் தோன்றலாயின.
பறையர் என்ற குலத்தினரைப்பற்றி இலக்கியங்களிலும் கல்வெட்டுகளிலும்
பல செய்திகள் கிடைக்கின்றன. பறையர்கள் தனித்தனிச் சேரிகளில் வாழ்ந்து
வந்தனர். அவர்களுக்கெனத் தனிச் சுடுகாடும் ஒதுக்கப்பட்டிருந்தது. ஏனைய
குலத்தினரைப் போலவே அவர்கள் முழுச் சொத்துரிமை பெற்ற குடிகளாக
வாழ்ந்தனர். கிராமத்தார்கள் எழுதிக் கொடுத்த ஆவணங்களில் பறையர்கள்
கையெழுத்திட்டுள்ளனர். சோழர் காலத்தில் தீண்டாதவர்கள் என்றோ,
சண்டாளர்கள் என்றோ இவர்கள் அழைக்கப்படவில்லை. ஆனால், ‘புல்லுப்
பறிக்கிற பறையன்’ தாழ்ந்தவனாகக் கருதப்பட்டான். அஃதுடன் ஆவுரித்துத்
தின்று வாழ்ந்த புலையரும் சமூகத்தில் தாழ்ந்தவராகக் கொள்ளப்பட்டனர்.
இக் குலத்தினருள் ‘ஊர்ப் பறையன்’ என்று ஒரு பிரிவினரும் இருந்தனர்.
ஊர்ப் பறையன் மண்டை சோமநாதன் ஏழிசை மோகப் படைச்சன் என்பான்
ஒருவன் முதலாம் இராசராசன் காலத்தில் கோயிலில் சந்திவிளக்கு ஒன்று
ஏற்றிவரத் தானம் அளித்துள்ளான். பறையடியான் ஒருவன்
திருக்கழுக்குன்றம் கோயிலில் விளக்கு ஒன்று எரிக்க ஏற்பாடுகள் செய்து
வைத்தான். வேறு பலரும் கோயில்களுக்குத் தானம் அளித்த செய்திகள்
கல்வெட்டுகளில் கிடைக்கின்றன. ஆனால் கோப்பெருஞ்சிங்கன் காலத்தில்
திருக்கோவலூர்ப் பகுதியில் பறையர் மிகவும் இழிந்த நிலையில்
வைக்கப்பட்டிருந்தனர்.

பறையருக்கும் ஏனைய குலத்தினருக்குமிடையே அடிக்கடி பூசல்கள்
விளைந்ததுண்டு. கற்றுப்பட்டு, பாகனேரி என்ற ஊர்களை யுள்ளிட்ட
இருபத்துநான்கு ஊர்களின் குடிமக்களுக்கும் பறையருக்குமிடையே பூசல்
ஏற்பட்டது. பறையர் செய்துவந்த ஊழியத்துக்குத் தக்க கூலியை அக்
குடிமக்கள் கொடுக்கவில்லை என்பதுதான் அப்பூசலுக்குக் காரணம் என
அறிகின்றோம். இருகட்சியினரும்
ஒருவரோடொருவர் கைகலந்தனர். குருதி சிந்திற்று. கங்கையராயன் என்பான்
ஒருவன் தலையிட்டுப் பூசலைத் தீர்த்து வைத்தான். குடிமக்கள் பறையருக்குச்
சில உரிமைகளை வழங்க வேண்டுமென்றும், சுப அசுப காலங்களில்
அவர்களுக்குக் குறிப்பிட்ட அளவு அறுவடைப் பண்டங்களை அளக்க
வேண்டுமென்றும் அவன் ஏற்பாடுகள் செய்து கொடுத்தான்.
பிராமணரையும் வேளாளரையும் எதிர்த்தும் கலகங்கள் விளைந்துள்ளன.
இவ்விரு வகுப்பாரையும் எதிர்த்துக் கிளர்ச்சி செய்பவர்களுக்கு
இருபதினாயிரம் காசுகள் தண்டம் விதிக்கப்படும் என்றும், தண்டம் செலுத்தத்
தவறினால் குற்றவாளிகளின் நிலங்கள் பறிமுதல் செய்யப்படும் என்றும்
மூன்றாம் குலோத்துங்கனின் ஆணை ஒன்று பிறந்தது. கவுணியன், ஸ்ரீகபாடன்,
ஸ்ரீகிருஷ்ணன், ஸ்ரீகபாடன் பெரியாண்டான் ஆகியவர்கள் கலகம்செய்து
அரிநாராயணன் என்ற பிராமணன் வீட்டுக்கு எரியூட்டியதாகவும் அதற்காக
அவர்கட்குத் தண்டம் விதிக்கப்பட்டதாகவும் கீழையூர்க் கல்வெட்டுச் செய்தி
ஒன்று கூறுகின்றது. கவுணியன் ஸ்ரீகபாடன் என்பவன் சிவப்பிராமணன்
ஆவான். அந்தணருக்கே இக் கோத்திரம் உரியது. பிராமணர்கள்
பிராமணரையே எதிர்த்துக் கலகம் விளைத்துள்ளனர். எனவே,
பிராமணருக்குள்ளேயே பூசல்களும், கலகங்களும் நேரிட்டிருக்கின்றன என்று
கொள்ள வேண்டியுள்ளது.

கோயிலின் கொட்டு மேளங்களிடையே, பதியிலாரும் தளிச்சேரிப்
பெண்களும் ஆடிய இசைக் கூத்துகளிடையே, அந்தணர் ஆற்றிய
வேள்விகள், ஓதிய மறையொலி ஆகியவற்றுக்கிடையே, பேரரசர்களும்
சிற்றரசர்களும் ஆங்காங்குக் கொண்டாடிய விழாக்கள், களியாட்டங்களி
னிடையே குடிமக்கள் வாழ்வில் ஆழ்ந்த சாதிப்பிளவுகளும், உரிமைப்
போராட்டங்களும் வரிச்சுமைப் பாரமும், ஏழ்மையும், பஞ்சமும் அவர்களுக்கு
அளவற்ற இன்னல்களையும், சீர்கேட்டையும் விளைவித்து வந்தன. தாம் பிறந்த
குலத்தின் காரணமாகவும், தாம் செய்து வந்த தொழிலின் காரணமாகவும், தாம்
விளைவு செய்த பண்டங்களின் காரணமாகவும், பலவகையான வரிகளையும்,
கட்டணங்களையும், கடமைகளையும், மகன்மைகளையும், சுங்கங்களையும்
அரசாங்கத்துக்கும் கோயில்களுக்கும் செலுத்த வேண்டியவர்கள் ஆனார்கள்.
சோழர்கள் காலத்தில் குடிமக்களின்மேல் விதிக்கப்பட்ட வரிகள்
நானூற்றுக்கும் மேற்பட்டிருந்தன எனக் கல்வெட்டுகள் கூறும் செய்திகளால்
அறிகின்றோம்.

குடிமக்களின் வரிப்பணத்தைக் கொண்டும் பகைவரிடம் கைப்பற்றிய
பொருள்கள், கவர்ந்த திறைகள் ஆகியவற்றைக் கொண்டும் மன்னர்
கோயில்கள் எழுப்பினார்கள்; மடங்கள் அமைத்தார்கள்; அக்கிரகாரங்களையும்
நூற்றுக்கணக்கான சதுர்வேதி மங்கலங்களையும் நிறுவினார்கள்.
கோயில்களிலும், மடங்களிலும் வேதம் முழங்கிற்று. ‘குழல் ஒலி, யாழ் ஒலி,
கூத்தொலி, ஏத்தொலி, விழவொலி விண்ணளவுஞ் சென்று விம்மின.’ சிதம்பரம்
போன்ற நகரங்களில் ‘தெங்கு திருவீதிகள்’ அமைக்கப்பட்டன.
தேவரடியார்களுக்குத் தனித்தனி இல்லங்களும், தெருக்களும் ஒதுக்கப்பட்டன.
ஆனால், கிராமங்களையும் ஊர்களையும் அடுத்திருந்த புலைப்பாடியில்,
‘பழங்கூரையையுடைய புல் குரம்பைச் சிற்றில்கள்’ நெருக்குண்டு
காணப்பட்டன. ஆங்குப் பிறந்து வளர்ந்த குழந்தைகள் ‘கார் இரும்பின் சரி
செறிகைக் கருஞ்சிறார்’களாகக் காட்சியளித்தனர். அப்பாடியில் வாழ்ந்திருந்த
புலையர்கள் ‘ஊரில் விடும் பறைத்துடவை உணவு உரிமையாகக் கொண்டு
சார்பில் வரும் தொழில் செய்வார்.’ குடிமக்கள் நெஞ்சில் குமுறல்களும்,
ஏமாற்றமும், ஏக்கமும் வளர்ந்து சாதிப் பூசல்களாகவும், கலகங்களாகவும்
கவடுவிட்டுப் படர்ந்தன.

**பெண்கள்**

சோழர் காலத்தில் பெண்கள் எவ்விதமான கட்டுப்பாடு மின்றிச்
சுதந்தரமாக வாழ்ந்து வந்தனர். கற்பு ஒழுக்கம் பெண்களுக்கு அணிகலனாகக்
கருதப்பட்டது. பெண்கள் சொத்துரிமை பெற்றிருந்தனர். மன்னரும்,
செல்வரும் பல மனைவியரை மணந்தனர். ஆனால், பல மனைவியரைக்
கொள்ளும் பழக்கம் குடிமக்களிடம் காணப்படவில்லை. சோழர் காலத்திலும்
பெண்கள் உடன்கட்டையேற வேண்டும் என்ற கட்டாயம் இல்லை. ஆனால்,
அரசியர் சிலர் தம் கணவனுடன் உடன்கட்டையேறினர் எனக் கல்வெட்டுகள்
கூறுகின்றன. ஒரு பெண், கணவனையிழந்தவள், தானாகவே
உடன்கட்டையேறுவதாகவும், தன் கணவனுக்குப்பின் உயிருடன் இருந்தால்
தன் சக்களத்தியருக்குத் தான் அடிமை செய்ய வேண்டி வரும் என்றும், தான்
தன் கணவனுடன் உடன்கட்டை யேறுவதை யாரும் தடுக்கக் கூடாது என்றும்,
சுற்றியிருப்பவர்கள் தன்னைக் கயிற்றால் பிணித்து நெருப்பில் எறிந்துவிட
வேண்டுமென்றும் உடன்கட்டை
ஏறிய பெண் ஒருத்தி கேட்டுக்கொண்டதாக ஒரு கல்வெட்டுக் கூறுகின்றது.
உயர்ந்த வெண்சுதை தீட்டிய மாடிகளின் மேலிருந்து பெண்கள் தம்
கணவனுக்கு வெற்றிலை மடித்துக் கொடுப்பார்கள். பெண்கள் மாடிகளின்மேல்
நின்று தெருவில் சென்ற விழாக்கோலங்களைக் காண்பார்கள். மக்கள்
வெண்மையான விரிப்பினால் போர்த்தப்பட்ட பஞ்சு மெத்தையின்மேல் துயில்
கொள்ளுவார்கள்.

அரசர்களுடைய அலுவல்களில் பட்டத்தரசியரும் பங்கு கொண்டனர்.
அரசியர் தனிப்பட்ட முறையில் கோயில்கள் எழுப்புவதும், கோயில்களில்
திருப்பணி செய்வதும் ஆகிய பொது நலன்களில் ஈடுபட்டிருந்தனர்.
கண்டராதித்தன் மனைவியும் உத்த சோழனின் அன்னையுமான செம்பியன்
மாதேவியார், (இவருக்கு மாதேவடிகள் என்னும் சிறப்புப் பெயரும் உண்டு)
கோனேரிராசபுரம் என வழங்கும் திருநல்லத்தில் உள்ள திருக்கோயிலைத்
தம் கணவர் பெயரால் கண்டராதித்தம் என்ற கற்றளியாகப் புதுப்பித்துக்
கண்டராதித்தராகிய தம் கணவர் சிவபெருமானைத் ‘திருவடி தொழுகின்ற’தாக
ஒரு படிமம்செய்து அக் கோயிலில் வைத்தார். இவர் பல கோயில்கள்
எழுப்பினார்;
பல கோயில்களைப் புதுப்பித்தார்;
பல கோயில்களுக்குத்
திருமேனிகள், அணிகலன்கள், கலங்கள் ஆகியவற்றைக் கொடுத்தார் ; பல
கோயில்களுக்கு விளக்குகள் வைத்தார். இவர் செய்த கோயில்
திருப்பணிகளில் தனிச் சிறப்பு முறை ஒன்றைக் காண்கிறோம். ஒரு
கோயிலைப் புதுப்பிக்கு முன்பு அக் கோயிலில் காணப்பட்ட கல்வெட்டுச்
சாசனங்கள் அனைத்துக்கும் புதிய படி ஒன்று எடுத்து அமைப்பது அவர்
வழக்கம். இருபத்தாறு சாசனங்களுக்கு இவர் படி எடுத்துள்ளார். அவர் படி
எடுத்த கல்வெட்டுகளில் ‘ஸ்வஸ்தி ஸ்ரீ ;
இதுவும் ஒரு பழங்கற்படி’ என்னும்
சொற்கள் சேர்க்கப்பட்டிருத்தல் அதற்குச் சான்று. தென்னார்க்காட்டு
மாவட்டம் உடையார்குடிக் கோயில் மகாதேவரைத் திங்கள்தோறும் சங்கராந்தி
தினத்தன்று ஆயிரம் குடம் நீராட்டுவிக்க அரிஞ்சய பராந்தகதேவர்
ஆச்சியார் உடைய பிராட்டியார் வீமன் குந்தவையார் நிலம் கொண்டு
விட்டார். சிறிய வேளார்தேவி இராசாதிச்சி என்பவளும் அவளுடைய மகள்
குஞ்சரமல்லியும் ஒரு கோயிலில் இரண்டு விளக்கு எரிக்க இருபத்தைந்து
ஈழக் காசுகள் அளித்தார்கள். பார்ப்பனப் பெண்கள் கோயில்களுக்குத்
தானங்கள் வழங்கியுள்ளனர். முதலாம் இராசராச சோழனின்
உடன்பிறந்தாளான குந்தவை பிராட்டியார் சிவன் கோயிலும், திருமால்
கோயிலும், சமணக் கோயில் ஒன்றையும் எழுப்பினாள். தேவரடியார்களும்,
அரண்மனை அடிசில் தொழில் புரிந்த பெண்டிரும் அறக்கட்டளைகள் நிறுவி
வந்துள்ளனர்.

**சிறுசேமிப்பு**

முதலாம் இராசராசன் காலத்தில் பெண்களும் குழந்தைகளும் சிறுபாடு
(சிறுசேமிப்பு) செய்யும் பழக்கம் மேற்கொண்டிருந்தனர் என்று ஒரு
கல்வெட்டுச் செய்தி கூறுகின்றது. 

**தேவரடியார்**

இசையிலும் கூத்திலும் வல்லுநரான பெண்கள் பலர் கோயில் பணிகளில்
ஈடுபட்டிருந்தனர். கல்வெட்டுகளில் இவர் தேவரடியார்கள் என்று
அழைக்கப்பட்டுள்ளனர். தேவரடியார்களுக்குத் தலைக்கோலிகள், தளிச்சேரிப்
பெண்டுகள், பதியிலார், கோயிற் பிணாக்கள் என்றும் பெயர்கள் வழங்கின.
கோயிலில் திருவலகிடுவதும், திருமெழுக்கிடுவதும், மலர் தொடுத்தலும்
தேவரடியார்கள் மேற்கொண்டிருந்த திருத்தொண்டுகளிற் சில. தேவாரம்,
திருவாசகம் ஓதுவதும், நடனம் ஆடுவதும், அவர்கள் சிறப்பாக ஈடுபட்டிருந்த
கலைத்தொண்டுகளாம். அவர்கள் கல்வியிலும், கலையிலும் சிறந்த
பயிற்சியளிக்கப்பட்டிருந்தனர். ஏறக்குறைய எல்லாக் கோயில்களிலுமே
தேவரடியார்கள் தொண்டு செய்து வந்தனர் எனத் தெரிகின்றது. அவர்கள்
பிழைப்புக்கு மானியங்கள் வழங்கப்பட்டன. தேவரடியார்களுள் சிலர்
திருமணம் செய்து கொண்டு இல்லறம் நடத்திவந்தனர் என்று சில
கல்வெட்டுச் செய்திகள் கூறுகின்றன.
தஞ்சைப் பெருவுடையார் கோயில் திருத்தொண்டுக்காக இராசராசன்
நானூறு தேவரடியார்களை அமர்த்தினான் என்றும், அவர்கள் அனைவருக்கும்
தனித்தனி வீதிகள் வகுத்து, அவற்றில் வரிசை வரிசையாக வீடுகள்
அமைத்துக் கொடுத்தான் என்றும் தஞ்சாவூர்க் கோயில் கல்வெட்டு ஒன்று
கூறுகின்றது. 
தேவரடியார்களைப் போலவே நட்டுவனார்களும் தானங்கள் வழங்கப்
பெற்றனர். கோயிலில் பாட்டுப் பாடுவதற்குப்
பாணர்கள் அமர்த்தப் பட்டனர். தேவரடியார்கள் பாடிய பாடல்களில்
அகமார்க்கம் என்பது ஒரு வகையாகும். அதைப் பாடுவதற்கு மிகச்சிறந்த
பயிற்சியும் இசைப் புலமையும் தேவை. சத்துவம், இராசதம், தாமதம் என்ற
முக்குணம் பற்றிவரும் மெய்க்கூத்து வகைகளில் அகமார்க்கம் ஒன்றாகும்
என்று அடியார்க்கு நல்லார் கூறுவர். சில கோயில்களில் திருவிழாக்
காலங்களில் தேவரடியார்கள் நாடகங்கள் நடிப்பதுமுண்டு. திருவொற்றியூரில்
திருவாதிரை விழாவின்போது திருவெம்பாவை ஓதப்பட்டு வந்தது.
இருபத்திரண்டு தளியிலார் நடனம் ஆடினர்.
ஒருவன் நட்டுவாங்கம் செய்தான்
; பதினாறு தேவரடியார்கள் தேவாரப் பதிகங்களை அகமார்க்க முறையில்
பாடினார்கள்.

தளிச்சேரிப் பெண்டுகளுள் பதியிலார் என்றும் தேவரடியார் என்றும்
பிரிவுகள் உண்டு. திருவதிகையில் நூற்றுக்கால் மண்டபத்தில் ‘சுவாமி
ஏறியருளினால் முதலில் திருத்திரை எடுத்தால் பதியிலார் ஆடவும், பிற்பாடு
திரை எடுத்தால் தேவரடியார் ஆடவும்’ ஏற்பாடு செய்யப்பட்டிருந்தது.
இன்ன பதிகங்களை இன்னவர்கள் இன்ன முறையில் பாடவேண்டுமென்று
வற்புறுத்தத் தேவரடியார்களுக்கு உரிமை இருந்தது. அவ் வுரிமையைத்
தேவரடியார்கள் விற்று வந்தனர் என்றும் அறிகின்றோம்.
சங்க காலத்தில் விறலியரும், பாணரும் வளர்த்துவந்த இசையையும்,
கூத்தையும் தேவரடியார்கள் தொடர்ந்து வளர்த்து வந்து அவற்றுக்குப்
புதுப்பொலிவூட்டினர். மக்கள் நெஞ்சையள்ளும் இசையிலும், கூத்திலும்
வல்லுநராக விளங்கிய தேவரடியார்கள் மக்கள் சமூகத்தில் பெருமதிப்புப்
பெற்றிருந்தனர். கோயில் நிருவாகிகளும் அவர்களைப் போற்றிப் பாராட்டி
வந்தனர். இக் கலையரசிகளுள் பலர் திரண்ட செல்வத்தையும் மேலாம்
செல்வாக்கையும் பெற்றிருந்தனர். கோயில்களுக்கும் கலைவளர்ச்சிக்கும்
தேவரடியார்களும் நன்கொடைகள் வழங்கியுள்ளார்கள். கலை வளர்ச்சியிலும்,
இறைவழிபாட்டிலும் அவர்கள் கொண்டிருந்த பற்றுக்கும், ஈடுபாட்டுக்கும்
அவர்களுடைய வள்ளன்மை சான்று பகர்கின்றது.
தேவரடியார்கள் பலவகையான கூத்துகள் நிகழ்த்திவந்தனர். அந்
நாள்களில் நடைபெற்றுவந்த கூத்து வகைகளில்
சாந்திக் கூத்து, ஆரியக் கூத்து, சாக்கைக்கூத்து, தமிழக் கூத்து,
தெருக்கூத்து எனச் சில வகைகள் உண்டு. சில கூத்துகளில் பெண்களுடன்
ஆண்களும் கலந்து கொள்ளுவதுண்டு. கூத்தாடுபவர்களைக் கூத்தப்
பெருமக்கள் என்று அழைத்தனர்.

கோயில்களில் மட்டுமல்லாமல்
மடங்களிலும் கூத்துகள் நிகழ்ந்து வந்தன. கூத்துகள் நடைபெறுவதற்குக்
கோயில்களில் நாடக சாலைகள் அமைக்கப்பட்டிருந்தன.
கோயில்களில் மார்கழிதோறும் திருவெம்பாவை ஓதப்பட்டு வந்தது.
அதற்கெனவே தேவரடியார்கள் அமர்த்தப்பட்டிருந்தனர். வைணவத்
திருப்பாடல்களான திருப்பள்ளியெழுச்சியும் திருவாய்மொழியும் பாராயணம்
செய்யப்பட்டன. தேவாரத் திருப்பதிகங்கள் ஓதுவதற்குப் பல நிவந்தங்கள்
அளிக்கப்பட்டிருந்தன. தேவாரம் பாடிய ஓதுவார்கள் ‘திருப்பாட்டு ஓதும்
மகேசுரர்’ என்று அழைக்கப்பட்டனர். இரண்டாம் குலோத்துங்கன் காலத்தில்
பதினாறு குருடர்கள் திருவாமாத்தூர்க் கோயிலில் தேவாரம் பாடி வந்தனர்
என்றும், அவர்களுக்குக் ‘கண் காட்டுவார்’ வேறு அமர்த்தப் பட்டிருந்தனர்
என்றும் கல்வெட்டு ஒன்று கூறுகின்றது.
இது வியப்பூட்டும் ஒரு
செய்தியாகும். ஒரு நாட்டின் பல்வேறு பகுதிகளில் பதினாறு குருடர்கள்
தனித்தனிப் பதிகங்கள் பாடப்பயின்று ஒரே கோயிலில் ஒன்று சேர்ந்து
பாடினார்கள் என்பது எளிதில் நேரமுடியாத ஒரு நிகழ்ச்சியாகும். ஆகவே,
திருவாமாத்தூர்க் கோயிலிலோ, வேறு ஊரிலோ குருடர்களுக்கெனவே தேவார
இசைப்பள்ளி நடைபெற்று வந்திருக்கவேண்டும். திருவாமாத்தூரில் பாடிய
குருடர்கள் அப்படிப் பயின்றவர்களாதல் வேண்டும். அக் காரணத்தாற்றான்
அவர்கள் அனைவருக்கும் ‘கண் காட்டுவான்’ ஒருவன் அமர்த்தப்
பட்டிருந்தான்.

மற்றொரு வியக்கத்தக்க செய்தியையும் ஒரு கல்வெட்டுக்
கூறுகின்றது. ஓதுவார்களுடன் பிராமணரும் இணைந்து தேவாரம் ஓதியதே
அச் செய்தியாகும்.
குலோத்துங்கனின் சீரையும் சிறப்பினையும் ‘பாரசீக’ இளம் பெண்கள்
தாமாகவே விரும்பிப் பாடி வந்தனர் எனச் சிதம்பரம்
கல்வெட்டு ஒன்று கூறுகின்றது. உடுக்கை யடித்தும் தாளம் தட்டியும்
தேவாரப் பதிகங்கள் பாடுவதுமுண்டு. தஞ்சைப் பெருவுடையார் கோயிலில்
திருப்பதிக விண்ணப்பம் செய்ய நாற்பத்தெட்டுப் பிடாரர் (ஓதுவார்)களையும்,
அவர்களுடைய பாட்டுக்கு நிலையாய் உடுக்கை வாசிப்பான் ஒருவனையும்
முதலாம் இராசராசன் அமர்த்திக் கொடுத்தான்.
கோயில்களிலும் மடங்களிலும் தேவங்களும் உருத்திரமும் ஓதப்பட்டன.
அவற்றை வீணையுடன் அத்தியயனம் செய்து வந்தார்கள். இவ் வழக்கம்
இப்போது அற்றுவிட்டது. பிரபாகரம் விரிவுரையாற்றுவதற்காகக்
கும்பகோணத்தில் பிராமணருக்குப் பட்டவிருத்தி நிலங்கள் அளிக்கப்பட்டன.
வியாகரணம் விளக்கம் செய்துவர அருண்மொழி விக்கிரம சோழன் என்ற
இராசாதிராச மகாபலி வாணராயர் என்ற பெயருடைய சேனாதிபதி
(படைத்தலைவன்) ஒருவன் ஒரு பட்டருக்கு நிவந்தம் அளித்துள்ளான்.
நாரணன் பட்டாதித்தன் என்ற சவர்ணன் ஒருவன் ‘ஸ்ரீ ராசராச விசயம்’
என்னும் நூலைப் படித்து வருவதற்காக முதலாம் இராசேந்திரன் காலத்தில்
நிலம் ஒன்றைத் தானமாகப் பெற்றான். இந் நூலினின்றும் வேறான
இராசராசேசுவர நாடகம் என்ற நாடகம் ஒன்று நடிக்கப்பட்டுவந்தது.
திருவாதிரைத் திருநாள் இரவு ஜைமினிகள் சாமவேத பாராயணப் போட்டி
நடத்தி வரவும், போட்டியில் வெற்றி பெற்றவர்களுக்குப் பரிசுகள் வழங்கவும்
தஞ்சை மாவட்டம் கோயில் தேவராயன்பேட்டையில் ஏற்பாடுகள்
செய்யப்பட்டிருந்தன. ஒருமுறை பரிசு பெற்றவர்கள் மறுமுறை இப்
போட்டியில் கலந்து கொள்ளும் உரிமை மறுக்கப்பட்டனர்.

**அடிமைத் தொழில்**

சோழர் காலத்தில் குடிமக்கள் பிறருக்கு அடிமைகளாயினர் என்பதற்குக்
கல்வெட்டுச் சான்றுகள் உள்ளன. ஆனால், அவர்கள் அடிமை பூண்டது
கோயில்களுக்குத்தாமே யன்றித் தனிப்பட்டவர்களுக்கு அடிமைப்
பட்டதாகவோ, அடிமைகளாக வாழ்ந்ததாகவோ சான்றுகள் இல்லை.
ஐரோப்பிய, அமெரிக்க நாட்டு அடிமைகளுடன் இவர்களை ஒப்பிடலாகாது.
இவர்கள் தம் குடியுரிமையை இழக்கவில்லை ;
மிகவும் இழிவாகவோ,
கொடுமையாகவோ
நடத்தப் பெறவுமில்லை. சில சமயம் குடிமக்கள் தம்மைத் தாமே
கோயில்களுக்கு அடிமைகளாக விற்றுக்கொண்டுள்ளனர். அரசாங்கம்
ஒருவனுடைய நிலங்களைப் பறிமுதல் செய்யும்போது அவனுடைய
பணியாள்களையும் பறிமுதல் செய்ததாக ஒரு கல்வெட்டுக் கூறுகின்றது.
கோயில் பணி செய்வதற்காகச் சில பெண்கள் அவர்களுடைய குடும்பத்துடன்
விற்கப்பட்டுள்ளனர். தலைமுறை தலைமுறையாகப் பணி செய்து வரவும்
பெண்கள் விற்கப்பட்டுள்ளனர். சேக்கிழாரும் ‘...யானும் என்பால் வருமுறை
மரபுளோரும் வழித்தொண்டு செய்தற்கு ஓலை இருமையால் எழுதி
நேர்ந்தேன்...’
என்று சுந்தரரை அடிமைகொண்ட திருவெண்ணெய்நல்லூர்
அந்தணருக்கு அவருடைய பாட்டனார் ஓலை எழுதிக் கொடுத்ததாகப்
பெரியபுராணத்தில் கூறுகின்றார். பின்னிட்ட சந்ததியாரையும் சேர்த்து
ஆளடிமை யோலை எழுதித்தந்த வழக்கம் அக்காலத்தில் நிலவியது போலும்.
அரையன் பெருங்காதி என்ற ஒரு பெண் தன் கணவனைத் தன்
முதுகணாகக்கொண்டு தன்னையும், தன்னோடு எழுவரையும் முப்பது காசுக்கு
விற்றுக்கொண்டாள். நம்ப நம்பி காடுகள் நங்கை என்ற மற்றொருத்தி
வேளாள குலத்தினள்;
தான், தன்மகள், பேரன், பேத்திகள் ஆகிய
பதினைவரை முப்பது காசுக்கு விற்றுக்கொண்டாள்.
மேலைப்பெரும்பள்ளம்
என்னும் ஊரில் ஒருவன் தலைச்செங்காட்டு வலம்புரி உடையார் கோயிலுக்கு
எண்மரை விற்றுவிட்டான். மற்றவர் பதின்மூன்று காசுக்கு
விற்கப்பட்டுள்ளனர். வயலூர்க் கோயிலுக்குத் திருப்பதியம் பாடவும்
தொண்டுசெய்யவும் கவரிப்பிணாக்களாக மூன்று பெண்கள் தானமாக
அளிக்கப்பட்டனர். இரண்டாம் இராசராசன் காலத்தில் திருவாலங்காடுடைய
நாயனார் கோயிலுக்கு எழுநூறு காசுக்கு நான்கு பெண்கள் தேவரடியார்களாக
விற்கப்பட்டுள்ளனர். தேவரடியார்கள் பாதங்களில் சூலக்குறியிடுவது
வழக்கம். ஆனால், அதற்குச் சூட்டுக்கோலைப் பயன்படுத்தியதாகத்
தெரியவில்லை.

**கட்டடங்களும் சிற்பங்களும்**

சோழர் காலத்தில் நகரங்கள் மிகவும் பெரியவை ;
திட்டமிட்டு
அமைக்கப்பெற்றவை. நகரங்களில் குடிமக்கள் வாழும்
இடங்கள் வேறாகவும் அங்காடித் தெருக்கள் வேறாகவும் நிறுவப்பட்டிருந்தன.
இன்ன இடத்தில் இன்ன வகையான வீடுகள்தாம் கட்டலாம் என்றும், இன்ன
இடத்தில் இன்னவர்கள் இத்தனை மாடிகளுடன்றாம் வீடுகள்
கட்டவேண்டுமென்றும், கட்டடங்கள் கட்டுவதற்குச் சுட்ட செங்கல்லைத்தாம்
பயன்படுத்த வேண்டுமென்றும் ஒழுங்குமுறை விதிகள் பிறப்பிக்கப்
பட்டிருந்தன.

தஞ்சை மாநகரானது உள்ளாலை என்றும், புறப்பாடி என்றும் இரு
பிரிவுகளாக அமைந்திருந்தது. உள்ளாலையில் மன்னரின் அரண்மனைகளும்
ஏனைய சில குடியிருப்புகளும் இருந்தன. சாலியத் தெருவும்
உள்ளாலையிற்றான் இருந்தது. புறப்பாடியில் திரிபுவனமாதேவி பேரங்காடி,
கோங்குவாளார் அங்காடி, இராசராச பிரம்மா மகாராசன் பேரங்காடி என்ற
பெயருடைய கடைத்தெருக்கள் இருந்தன. அரண்மனைப் பணியாளருக்கெனச்
சில பகுதிகளும் புறப்பாடியில் ஒதுக்கப்பட்டிருந்தன. அபிமான பூஷண
தெரிந்த வேளம் முதலிய ஐந்து வேளங்கள் அப் பணியாளன் குடியிப்புகளாக
விளங்கின. புறப்பாடியில் அமைந்திருந்த தெருக்களில் சிறப்புற்றிருந்தவை
காந்தர்வத் தெரு (இசைவல்லார் குடியிருப்பு), வில்லிகள் தெரு (வில்வலார்
குடியிருப்பு), ஆனைக்கடுவார் (யானைக்குத் தீனி சமைப்பார்) தெரு,
ஆனையாள்கள் (யானைப்பாகர்) தெரு, பன்மையார் (பல தொழிலில்
ஈடுபாடுடையாரின்) தெரு, மடைப்பள்ளித் (கோயில் சமையல் அறை) தெரு,
வீரசோழப் பெருந்தெரு, இராச வித்தியாதரப் பெருந்தெரு, சூரசிகாமணிப்
பெருந்தெரு என்பனவாம். கிழக்கு மேற்காக அமைந்த தெருக்கள் இரண்டில்
நானூறு தளிச்சேரிப் பெண்டுகள் குடியமர்த்தப் பட்டிருந்தனர். அவர்கள்
பெருவுடையார் கோயில் பணியில் அமர்த்தப்பட்டவர்கள். அவர்களுடைய
பெயர்களும், அவர்களுடைய வீடுகளின் கதவு இலக்கமும் முதலாம்
இராசராசன் கல்வெட்டு ஒன்றில் ஒன்றுவிடாமல் பொறிக்கப்பட்டுள்ளன.

சோழப் பேரரசுக்கு ஏற்பட்ட புகழையும் பெருமையையும், சோழ
மன்னனின் சிவத்தொண்டையும், அந்நாளைய சிற்பிகளின் கைத்திறனையும்
எடுத்துக்காட்டிப் பெருமிதத்துடன் வானோங்கி நிற்பது தஞ்சைப்
பெருவுடையார் கோயில். இதற்கு இராசராசேசுவரம், பிருகதீச்சுரம் என்றும்
பெயர்கள் உண்டு. முதலாம் இராசராசனின் இறையன்பு, கலைத்திறன்,
இதயத்தின் விரிவு, அறிவின் ஆழம் ஆகியவற்றை எடுத்துக்காட்டிக் கொண்டு
நிமிர்ந்து நிற்கின்றது இக் கோயில். இராசராசன் தன் இருபதாம்
ஆட்சியாண்டின் 275ஆம் நாள் (கி.பி. 1010) இக் கோயிலுக்குக்
குடமுழுக்காட்டிக் கண்டுகளித்தான்.
பெருவுடையார் கோயில் 500 அடி நீளம் 200 அடி அகலம் கொண்ட
பரப்பில் அமைந்துள்ளது. வெளிநுழைவாயிலை அடுத்து 250 அடி சதுரத்தில்
முற்றம் ஒன்று உள்ளது. கோயிலின் கருவறையின் மேல் வடிவ அமைப்பிலும்,
அழகிலும், உயரத்திலும், வியப்பூட்டும் சிற்பக் கைத்திறனிலும் உலகப்
புகழ்பெற்ற விமானம் உயர்ந்து நிற்கின்றது. கோயிலைச் சுற்றிப் பல
கோயில்கள் கட்டப்பட்டுள்ளன. தன்னைச் சுற்றியுள்ள கட்டட அமைப்புகள்
அனைத்தையும் குன்றச்செய்து தான்மட்டும் வானுற ஓங்கி நெடுந் தொலைவு
காட்சியளிக்கும் இவ் விமானத்தின் பேரெழிலை இச் சிறு கோயில்கள்
எள்ளளவும் மறைப்பதில்லை. இவ் விமானத்தின் உயரம் 190 அடி.
கருவறையின் முன்பு முன் மண்டபம் ஒன்றும், அதற்கும் முன்பு நந்தி
கோயிலும் அமைந்துள்ளன. விமானத்தைச் சுற்றி அம்மன்கோயில்,
சுப்பிரமணியர் கோயில், கருவூர்த் தேவர் கோயில் ஆகியவை
அமைந்துள்ளன. இவை யாவும் பிந்திய காலங்களில் எழுப்பப்பட்டவை.
ஆனால், பெருவுடையார் கோயில் ஒரே சமயத்தில் எழுப்பப்பட்டதாகும். இக்
கோயில் அமைப்பின் ஒழுங்கு, மாண்பு, எளிமை, சிற்பச் சிறப்பு
ஆகியவற்றைச் சொற்களால் விளக்குவது இயலாது. கோயில் புறமதிலை
யொட்டி மொத்தம் முப்பத்தைந்து கோயில்கள் கட்டப்பட்டுள்ளன.
விமானம் மாடக்கோயில் வகையைச் சார்ந்தது. அது ‘உத்தமக் கட்டட
முறையில்’ அமைந்துள்ளது. அதன் அடி (அதிட்டானம்) சதுர வடிவமானது.
அதன் பக்கம் ஒவ்வொன்றும் 99 அடி நீளம் உள்ளது. அதன்மேல் 63 அடி
சதுரமுள்ள உபபீடம் இருக்கின்றது. கருவறையின் உயரம் 50 அடி.
அதன்மேல் விமானம் நிற்கின்றது. கருவறைக்குள் நிறுத்தப்பட்ட சிவலிங்கத்
திருமேனி மிகவும் பெரியது;
காண்போர் கண்களையும் நெஞ்சையும் விரியச்
செய்வது, நந்தி கோயிலில் அமைக்கப்பட்டுள்ள நந்தியும் மிகவும் பெரியது.
ஒற்றைக் கல்லால் அமைந்தது. இந்தியாவில் காணக்கூடிய மிகப் பெரிய நந்தி
உருவங்களில் இஃது இரண்டாவதாகும்.

முதலாம் இராசராசனைப் போலவே அவன் மகன் முதலாம்
இராசேந்திரனும் கங்கைகொண்ட சோழபுரத்தில் பெருவுடையார் கோயில்
ஒன்றைக் கட்டினான். அமைப்பிலும், சிற்பப்
புனைநலத்திலும் அது தஞ்சைப் பெருவுடையார் கோயிலைப் போலவே
அமைந்துள்ளது. ஆனால், அதன் விமானத்தின் உயரம் 160 அடிதான்.
இராசராசேசுவரத்தின் தோற்றத்தில் ஆண்மையையும், பெருமிதத்தையும்,
வலிமையையும் காண்கிறோம். கங்கைகொண்ட சோழீச்சுரத்தில் எழில்,
மென்மை, நெளிவு, பொங்கும் பூரிப்பு ஆகிய பெண்மை நலன்களைக்
காண்கிறோம். தஞ்சைப் பெருவுடையார் கோயிலில் சிவபெருமானின்
உடல்கட்டும், திண்மையும் காட்சியளிக்கின்றன. கங்கைசொண்ட
சோழீச்சுரத்தில் சிவசக்தியின் அன்பும், அருளும், மென்மையும், நெகிழ்ச்சியும்
துளும்பி வழிகின்றன.
இவ் விரு கோயில் அமைப்புகளிலும் சோழரின் தனிப்பட்ட சிற்ப
முறையானது உன்னத நிலையில் காணப்படுகின்றது. தாராசுரத்தில் எழுப்பப்
பட்டுள்ள ஐராவதேசுவரர் கோயிலும், திரிபுவனத்தில் எழுப்பப்பட்டுள்ள
திரிபுவனேசுவரர் கோயிலும் சோழர் காலச் சிற்ப முறையின் சிறந்த
படைப்புகளாகும்.
பாண்டியரின் கட்டட முறைகளையும், சிற்பச் சிறப்புகளையும் மதுரை,
திருவானைக்கா, திருவண்ணாமலை, கும்பகோணம் ஆகிய ஊர்களில்
காணலாம்.

கோயில்களில் கல்லாலும், வெண்கலத்தாலும் ஆக்கப்பட்ட சிலைகள்
வைக்கப்பட்டன; வெண்கலச் சிலைகள் யாவற்றிலும் அழகிலும், அமைப்பிலும்,
தத்துவ விளக்கத்திலும் மிகச் சிறந்து விளங்குவது நடராசரின் வடிவமாகும்.
நடராசர் உருவங்கள் பலவகையான தோற்றங்களில் வார்க்கப்பட்டன.
கும்பகோணத்திலுள்ள நாகேசுவரர் கோயிலிலுள்ள நடராசரின் சிலை மிகவும்
பெரியது;
இணையற்ற எழில் வாய்ந்தது. தில்லைச் சிற்றம்பலத்திலுள்ள
நடராசரின் திருவுருவம் கண்கவரும் வனப்பு உடையது;
நெஞ்சை யள்ளுவது.
கடவுளர் படிமங்கள் கல்லிலும், செம்பிலும் மனிதத் தோற்றத்தில்
வடிக்கப்பட்டுள்ளன. எனினும், உடல் அமைப்பிலும், முகப் பொலிவிலும்
தெய்விகச் சாயல் விளங்குமாறு அவை இயற்றப்பட்டிருப்பதைக் காணும்போது
சோழர் காலத்திய சிற்பிகளின் கலைப் பண்புகளையும் கைவன்மையையும்
போற்றிப் பாராட்ட வேண்டியவர்களாக உள்ளோம்.
சேரன்மாதேவி, திருக்கடையூர் ஆகிய ஊர்க் கோயில்களில்
அமைக்கப்பட்டுள்ள வைணவ மூர்த்தங்களின் சிலைகள் அழகிலும்,
தோற்றத்திலும், முகப்பொலிவிலும், அங்க நெளிவிலும்,
எடுப்பிலும் ஈடிணையற்று விளங்குகின்றன. வைணவக் கோயில்களில்
திருமாலின் வடிவங்கள் மூவகைக் கோலத்தில் காட்சியளிக்கின்றன. அவ்
வடிவங்கள் நின்ற திருமேனி, அமர்ந்த திருமேனி, கிடந்த திருமேனி என்று
அழைக்கப்படுகின்றன. திருவல்லிக்கேணி, திருப்பதி, காஞ்சிபுரம் ஆகிய
ஊர்களில் நின்ற திருமேனியுடனும், சோளிங்கபுரத்தில் அமர்ந்த
திருமேனியுடனும் திருமால் கோலங் கொண்டெழுந்தருளியுள்ளார்.
சைவ நாயன்மார்கள், வைணவ ஆழ்வார்கள் ஆகியவர்களின்
படிமங்கள் கல்லிலும் வெண்கலத்திலும் வடிக்கப் பெற்றுப் பல கோயில்களில்
அமைந்துள்ளன. அவற்றின் தோற்றத்தில் அமைதியும், அடக்கமும், ஆரா
அன்பும், அருளும், பேரின்பச் செம்மாப்பும் பொலிவதைக் காணலாம். அவை
சோழர் காலத்துச் சிற்பிகளின் கைத்திறனையும், நுண்ணறிவையும் ஆகமப்
பயிற்சியையும் எடுத்துக்காட்டுகின்றன.

**ஓவியக்கலை**

சோழர் காலத்தில் ஓவியக்கலையும் சிறப்புற்று விளங்கிற்று என்பதற்கு
இலக்கியக் குறிப்புகளும் கோயிற் சுவரோவியங்களும் சான்று பகர்கின்றன.
சோழர்கால ஓவியங்கள் அனைத்துமே மங்கிவிட்டன. சில கோயில்களில்
அவற்றின்மேல் பிற்கால ஓவியங்கள் தீட்டப்பட்டுள்ளன. தஞ்சைப் பெரிய
கோயிலின் உண்ணாழியில் கருவறையின் பின்புறம் சுவர்களின்மேல்
தீட்டப்பட்டிருந்த சோழர் ஓவியங்களின்மேல் மதுரை நாயக்கர்களின்
ஓவியங்கள் புனையப்பட்டுள்ளன. சித்தன்னவாசலில் பல்லவர் கால ஓவியமும்,
திருமலைபுரம் குகையில் பாண்டியர் காலத்து ஓவியமும் காணப்படுகின்றன.
அஜந்தாக் குகைகள், காஞ்சிக் கைலாசநாதர் கோயில், பனைமலைக் கோயில்,
சித்தன்ன வாசல் குகைக்கோயில்கள், திருமலைபுரம், மலையடிப்பட்டி,
தஞ்சைப் பெருவுடையார் கோயில், இலங்கை, சிகிரியாமலைச் சுவர்
ஓவியங்கள் ஆகியவை தென்னிந்திய ஓவிய மரபைச் சார்ந்தவையாகும்.
திருநெல்வேலி மாவட்டம் திருமலைபுரம் குகைக்கோயிலில்
தீட்டப்பட்டுள்ள சிற்பங்கள் மிகவும் மங்கிப் போய்விட்டன. மத்தளம்
வாசிப்பவள் உருவம், ஆண்பெண் உருவம், இலைக்கொடி, பூக்கொடி, வாத்து
ஆகியவற்றின் தோற்றங்கள் அழிந்து போயிருக்கின்றன. எனினும், அவற்றின்
ஓவியப் பொலிவை இன்றுங் காணலாம்.

தஞ்சைப் பெருவுடையார் கோயில் ஓவியங்கள் நாயக்கர் காலத்து
ஓவியங்களால் மறைக்கப்பட்டிருந்ததால் தம் பொலிவை இழக்காமல்
காட்சியளிக்கின்றன. அவை சுந்தரமூர்த்தி சுவாமிகளுடைய வாழ்க்கை
வரலாற்றை விளக்குகின்றன. அவரை அடிமைகொள்ள வந்தவரான
சிவபெருமான் வெண்ணரை முடித்து மூப்புமுதிர்ந்து தள்ளுநடைகொண்டு
வேதியர் வேடத்தில் வந்து அடிமை முறியோலை யொன்றைக் காட்டி வலிந்து
ஆட்கொண்டதும், அவ் வன்றொண்டர் சேரமான் பெருமாள் நாயனாருடன்
கைலை மலைக்குச் சென்றதும், கைலாயத்தில் சிவபெருமான்
பார்வதிதேவியுடன் கொலுவிருந்த காட்சியும், இசைப் பாடல்களுடனும் இசைக்
கருவிகளுடனும் சிலர் நடனம் ஆடுவதும் ஆகிய காட்சிகள் ஓவியங்களாகத்
தீட்டப்பட்டுள்ளன. அவையன்றி இராசராசசோழன், கருவூர்த் தேவர்
ஆகியவர்களின் திருவுருவ ஓவியங்களையும் ஆங்குக் காணலாம்.
தமிழகத்தில் ஓவியக்கலை மிகவும் பரவலாகப் பயிலப்பட்டு வந்ததற்கு
இலக்கியச் சான்றுகள் பல உள. அடியார்க்கு நல்லார் காலத்திலும் ஓவிய நூல்
ஒன்று வழங்கிவந்தது. ஓவியத்துக்குத் தமிழில் ‘வட்டிகைச் செய்தி’ என்றும்
ஒரு பெயர் உண்டு. வண்ணம் தீட்டுவதற்கு முன்பு காணப்படும் ஓவிய
அமைப்புக்குப் ‘புனையா ஓவியம்’ என்று பெயர்.

சீவகசிந்தாமணியின்
ஆசிரியரான திருத்தக்கதேவரும் பெருங்கதையின் ஆசிரியரான
கொங்குவேளிரும் தம் நூல்களில் ஓவியத்தைப்பற்றிப் பல செய்திகள்
கூறுகின்றனர். இவ்விரு ஆசிரியர் காலங்களிலும் சுவர்களின்மேல்
உயிர்க்களை சொட்டும் வண்ண ஓவியங்கள் தீட்டப் பெற்றிருந்தன என்று
அறிந்துகொள்ளுகின்றோம்.
சோழர் காலத்துத் தமிழர் வாழ்க்கையானது பல துறைகளிலும்
வளர்ச்சியும் மலர்ச்சியும் பெற்றுள்ளதைக் காண்கின்றோம். வடநாட்டு
மக்களின் பண்பாடுகள், பழக்கவழக்கங்கள், இலக்கியங்கள், சமயக்
கோட்பாடுகள் ஆகியவை மிகவும் விரிவான அளவில் தமிழகத்தில் இடம்
பெற்றுவிட்டன. அழகு கலைகள், ஒப்பனைக் கலைகள், இசைக்கலை,
கூத்துக்கலை ஆகியவை விரிவடைந்தன.

**மன்னர்களின் அரண்மனைகள்**

மன்னர்கள் வாழ்ந்த அரண்மனைகள் ஒவ்வொன்றும் ஒரு நகரமாகவே
காட்சியளித்தது. அதனுள் காவற்காரர்களுக்கும்,
பகைவர்கள் கொணர்ந்து செலுத்திய திறைகளைச் சேர்ப்புக் கட்டுவதற்கும்,
படைக்கலங்களை வைப்பதற்கும், பெண்மக்களின் அணிகலன்களின்
பாதுகாப்புக்கும் தனித்தனி மாடங்கள் கட்டப்பட்டிருந்தன. கூத்துப்பள்ளி
(நாடகசாலை)களும், ஸ்ரீ கோயில்களும் அமைக்கப்பட்டிருந்தன.
அரண்மனைகட்குள்ளிருந்து பாம்புரிகள் (சுருங்கைகள்) மூலம் அகழிகளுக்குள்
இறங்கலாம். அகழிகளில் முதலைகளையும் சுறாமீன்களையும் விட்டு
வளர்த்து வந்தனர். மிலேச்சர்கள் வாயில்களைக் காத்துவந்தனர்.
அரண்மனையின் மாடங்கள் புலிமுக முகப்புகளால் அணி
செய்யப்பட்டிருந்தன. மன்னன் கொலுவமர்ந்த சித்திரகூடமானது அழகிய
தட்டிகளால் மறைக்கப்பட்டிருந்தது. சிறை பிடிக்கப்பட்ட பகைவர் நாட்டுப்
பெண்கள் அரண்மனைப் பணிமக்களாக அமர்த்தப்பட்டனர். அரசியர்
தங்கியிருந்த அந்தப்புரத்துக் காவல், பெண்களின் பொறுப்பிலேயே
ஒப்படைக்கப்பட்டிருந்தது. இதைக்கொண்டு பெண்கள் படைக்கலப்
பயிற்சியும் அளிக்கப்பட்டிருந்தனர் என ஊகிக்கலாம். வண்ண ஓவியம்
தீட்டிய திரைச்சீலைகளினால் சுவர்களை மறைத்து வைத்தனர்.
நிலைக்கண்ணாடிகட்குப் பட்டுறைகளை யிட்டு அவற்றை மூடி வைத்தனர்.
எந்திரங்களால் இயக்கப்பட்ட போர்க் கருவிகளும், காப்புக் கருவிகளும்
கோட்டையின் மதிற்சுவர்மேல் அமைப்பது அந்நாள்களில் வழக்கமாக
இருந்தது. அவற்றுள் பல யவனக் கம்மியர்களால் சமைக்கப் பெற்றவை.
அரண்மனைக்குள் பெண்கள் விளையாடுவதற்கெனத் தனிப் பொழில்கள்
அமைந்திருந்தன.அகழியிலிருந்து அரண்மனைக்குத் தண்ணீர் வருவதற்குச்
சித்திரச் சுரங்கைகள் குடையப்பட்டிருந்தன.மன்னர்கள் உல்லாசமாக
அமர்ந்து இன்புறுவதற்கு அரண்மனைக்குள் மணிமண்டபங்கள் உண்டு.
அங்குப் பொன்னாலும் வெள்ளியாலும் செய்யப்பட்ட யானைகள், மான்கள்
முதலியவற்றின்
படிமங்கள் நிறுத்தப்பட்டிருந்தன ;
நவமணிகள் பதிக்கப்பட்ட
தங்க ஊசல்கள் ஆடிக்கொண்டிருந்தன.

**அணிகலன்கள்**

பெண்கள் அணிந்திருந்த அணிகலன்களின் வகைகளுக்கும், அழகுக்கும்,
மதிப்புக்கும் அளவு காண முடியாது. இலக்கியக் குறிப்புகளைக் கொண்டும்,
சிற்பங்கள், ஓவியங்கள் ஆகியவற்றைக் கொண்டும், கல்வெட்டுச் செய்திகளைக்
கொண்டும் பெண்கள் பூண்டிருந்த அணிகலன்களைப்பற்றி ஒருவாறு அறிந்து
கொள்ளலாம். அணிகள் பெரும்பாலும் பொன்னால் ஆக்கப்பட்டவை ;
நவமணிகள் பதித்தவை. சோழ மன்னர்கள் கோயில்களில் உள்ள அம்மன்
படிவங்களுக்கு வழங்கிய பொன் நகைகள் முத்தாலும், பவழத்தாலும்,
மணிகளாலும் இழைத்தவை. அரசிகள் சுட்டி, தெய்வ உத்தி, பொற்பூ ஆகிய
தலையணிகளையும், நெற்றியில் சூட்டு, காதுகளில் மகரக்குழை, கழுத்தில்
முத்து மாலை, பிறைவடம், நட்சத்திர மணிமாலை, வலம்புரி முத்துகள்
கோத்தவடம், நிரைத்தாலி, மாணிக்கத்தாலி,
தாலிமணிவடம் ஆகியவற்றையும் பூண்பர். சுறாமீன் வடிவமுள்ள
தோளணி, மகரமீன் வடிவமான குறங்கு (துடை) செறி, பவழமேகலை,
பாதங்களில் தவளைக் கிண்கிணி, பாடகம், சிலம்பு, விரலாழிகள் ஆகியனவும்
பெண்களை அணிசெய்தன. பெண்கள் பூண்ட அணிகலன்களின் வகைக்குக்
கணக்குக் காண முடியாது. சோழ நாட்டில் பொன்னுக்கும் மணிக்கும் பஞ்சமே
இல்லை. நாடெங்கும் அவை மலிந்து காணப்பட்டன. சோழர்கள் பகைவரை
வென்று அவர்களிடமிருந்து கவர்ந்து வந்த பொன்னும் மணியும் மக்கள்
கைகளில் குவிந்து கிடந்தன.

**ஆடைகள்**

ஆண்கள் முழந்தாள் வரையில் ஆடையணிந்தனர்;
தலையில்
தலைப்பாகை யணிந்தனர். வேட்டியைக் கச்சமாகக் கட்டிக் கொண்டிருந்தனர்.
ஆண்கள் மேலாடை அணிந்திருந்ததாகத் தெரியவில்லை. பெண்கள்
கொய்சகம் வைத்துப் புடவைகள் அணிவர். பொதுவாகப் பெண்கள்
மேலாடையுடுத்தித் தம் மார்பை மறைக்கும் வழக்கம் அந் நாள்களில் இல்லை.
ஓவியங்களிலோ, சிற்பங்களிலோ பெண்கள் மேலாடையுடன் தோன்றவில்லை.
ஆனால், அவர்கள் கச்சு மட்டும் அணிவதுண்டு;
சிற்சில
சமயங்களில்மேலே உத்தரியம் போட்டுக் கொள்வதுமுண்டு. அரசிகள் தம்
உடல் வனப்பை அப்படியே எடுத்துக்காட்டுமளவுக்கு மிக மிக மெல்லிய
ஆடைகளை யணிந்திருந்தனர் என்று தஞ்சைக் கோயில் ஓவியங்களினால்
அறியலாம். பெண்களும் முழந்தாள் அளவே உடையணிவது வழக்கம்.
ஆடைகள் பலவகைப்பட்டிருந்தன. அவையாவன :
பாலாவி போன்ற
நுண்துணி, காடியூட்டிய பூந்துகில், முயல் இரத்தம் போன்ற செவ்வண்ணப்
பட்டுகள், பொங்கும் நுரையைப் போன்ற கலிங்கம், எலிமயிர் ஆடைகள்,
கப்பலில் இறக்குமதியான அன்னிய நாட்டுத் துணிகள், பசிய இலைத்
தொழிலையுடைய பட்டுகள், வெண்பட்டு.
படை வீரர்கள் முழந்தாள் அளவாக வட்டுடை அணிவர். வேடர்கள்
செருப்பு அணிவர். எலிமயிரினால் போர்வைகள் நெய்யப்பட்டன.
ஆடைகட்கு நறுமணப் புகையூட்டுவார்கள்.

**உணவு வகைகள்**

மக்களின் உணவு பலவகைப்பட்டதாக இருந்தது. உணவுப் பண்டங்களில்
அரிசியே சிறப்பிடம் பெற்றிருந்தது. முல்லையரும்பு போலும், கொக்கு நகம்
போலும், அறுத்த சங்கு போலும் சோறு வெண்மையாகவும், மெலிந்தும்,
நீண்டும் இருக்கும். பாற்சோறு, அக்கார அடிசில், புளிங்கறி என்று
பலவகையான சோறுகள் சமைக்கப்பட்டன. காய்கறிவகைகளைப் பொரித்தும்,
துவட்டியும், தாளித்தும் உண்பர். சோற்றுடன் கட்டித் தயிரும், ஆடைத்
தயிரும் கலந்து கொள்வதுண்டு. அரிசி மட்டிலுமன்றிப் பயறு வகைகள்,
சோளம், தினை, அவரை, மலையரிசி, வரகு, கம்பு, எள், உளுந்து
ஆகியனவும் உணவில் சேர்ந்தன. பொரி, அவல், மாங்கனி, வாழைக்கனி,
பலாக்கனி ஆகியவை மக்கள் விரும்பி உண்டவை.

அந் நாளைய மக்கள்
கட்டுச்சோறு உண்ணும் வழக்கம் இருந்தது. பழச்சாற்றில் இஞ்சியை
ஊறவைத்து உண்பதுண்டு சமண முனிவர்கள் புல்லரிசி, அல்லிக்காயரிசி,
மூங்கில் அரிசி, கேழல், தோரை என்ற அரிசி வகைகள், காய், கிழங்கு, பழம்,
வள்ளிக்கிழங்கு, மலை வாழைப்பழம் ஆகியவற்றை உண்டு வந்தார்கள்.
கிழங்கு, தேன், ஆண்பன்றி, முள்ளம்பன்றி இறைச்சிகள், நெய்
ஆகியவை வேடர்கள் விரும்பி உண்ட பண்டங்கள். வெப்பத்தைப்
பெருக்கும் கள் வகைகளை அக் காலத்து மக்கள்
குடித்துக் களித்தனர். இவை சாடிகளில் ஊற்றிப் பதமிடப்பட்டன. பெண்கள்
வட்டிலில் கள்ளை முகந்து வழங்குவர்.
மணைமேல் அமர்ந்து கலங்களிலிருந்து உணவு எடுத்து உண்ணுவது
அக்காலத்துப் பொதுவான வழக்கமாகக் காணப்பட்டது.
தண்ணீர்ப் பந்தல்களில் வழிப்போக்கருக்கு வழங்கிய தண்ணீரில் பூவும்
சந்தனமும் கலந்திருக்கும். சமையல் அடுப்பில் நறுமணம் வீசும் விறகுகள்
எரிக்கப்பட்டன. சமையற் கலையை விளக்கும் ‘மடை நூல்’ என்னும் பாகநூல்
ஒன்று அக் காலத்தில் வழங்கி வந்தது. நெடுஞ்சாலைகளில்
‘அந்தணாளரோடு, அல்லோர் பிறர்க்கும் அமுதின் அன்ன அறுசுவை யடிசில்,
நெய்ச்சூட்டு அமைந்த சிற்றூண், ஆகிய உணவுகளை ‘எப்பொழுதாயினும்
அப்பொழுது ஈயும்’ வெண்மணற் பந்தர்கள் ஆங்காங்கு அமைந்திருந்தன.

**ஒப்பனைக் கலை**

சோழர் காலத்தில் ஒப்பனைக் கலை மிக உயர்ந்த நிலையை
எட்டியிருந்தது என்பதில் ஐயமில்லை. தன்மை ஒப்பனை செய்து
கொள்ளுவதில் நெடுநேரம் செலவிட்டிருக்க வேண்டும் என்று தோன்றுகிறது.
பெண்கள் பலவகையான நறுமணப் பண்டங்கள் கலந்த நீரில் மங்கல
நீராடுவார்கள்; கண்ணுக்கு மை தீட்டிக் கொள்ளுவார்கள்; மார்பில் குங்குமக்
குழம்பைப் பூசிக் கொள்ளுவார்கள்;
விரல்களுக்கும் பாதங்களுக்கும்
செம்பஞ்சுக் குழம்பு ஊட்டிக் கொள்ளுவார்கள்;
நறுமணப் புகையூட்டிய மலர்
மாலைகள் அணிவார்கள்;
கொண்டையில் மலர் வளையங்கள் சூடுவார்கள்.
பெண்கள் அணிந்த மாலைகளில் பலவகையுண்டு. கருப்பூர மாலை, தீம்பு
மாலை, பூந்தாமம், மலர்போல் ஒப்பனை செய்த பொன்தகட்டு மாலை,
மணிமாலை என்பன அவற்றுள் சில. மல்லிகை மாலைகளில் சில எழுத்து
வடிவம் தோற்றும்படியாகத் தொடுக்கப்பட்டிருக்கும். மணப்பெண்ணுக்கு
உடல் முழுதும் செந்நிறம் ஊட்டுவார்கள். இக் கோலம் நச்சினார்க்கினியரின்
காலத்திலேயே வழக்கொழிந்துவிட்டதாம். யானையின் மருப்பினால்
சீப்புகள் செய்யப்பட்டன. தலைவாருவதற்கு
முன்பு அதற்கு நறுமண மூட்டுவார்கள். நவமணி யிழைத்த பொற் சீப்புகளும்
பயன்படுத்தப்பட்டன.

கண்கவரும் ஒப்பனைகளைச் செய்துகொண்டு தம் அழகை எடுப்பாகக்
காட்டிக்கொள்ளுவதைப் பெருமையாகக் கொண்டனர் சோழர் காலத்துப்
பெண்மக்கள். அவர்கள் தோற்றத்தில் அதிக உயரமாகவோ, குட்டையாகவோ
இல்லை ;
நடுத்தர உயரமுள்ளவர்களாக இருந்தனர். பெண்களின் ஒசிந்த
கொடியனைய தோற்றமும், நுண்ணிடையும், அகன்று புடைத்து விளங்கிய
மார்பகமும், சுழித்துத் திரண்ட கன்னங்களும், பிறையனைய நெற்றியும், முழு
நிலாவைப் போன்ற முகமும், கடைந்தெடுத்த கைகளும் கால்களும், கண்ணில்
கனிவொளியும், இதழ்களில் புன்னகையும், உடல்கட்டும் நெளிவும்
அக்காலத்திய புலவர்கள், சிற்பிகள், ஓவியர்கள் ஆகியவர்களுடைய
கண்ணையும் கருத்தையும் மிகவும் கவர்ந்திருக்க வேண்டும்.

**இசைக் கலை**

இசையையும், கூத்தையும் விளக்கிய நூல்கள் பல வழங்கி வந்தன.
வாய்ப்பாட்டுக்குக் குழலும், யாழும், வீணையும் பக்க மேளங்களாக நின்றன.
பண் கேட்டலும், நாடகம் பார்த்தலும் மக்களின் பொழுதுபோக்குகளுள்
சிலவாம். இசைக் கச்சேரி இன்ன முறையில் இயற்றப்பட வேண்டுமென்று
இலக்கணம் வகுக்கப்பட்டிருந்தது. சிலப்பதிகாரம், மணிமேகலை ஆகிய
காப்பியங்களுள் கூறப்பட்ட யாழ்வகைகளும் பண்வகைகளும் தொடர்ந்து
பயிற்சியில் இருந்துவந்தன. இடையர் ஏறு தழுவும் போது ஏறங்கோள் என்ற
தனிப்பறை ஒன்று முழக்குவர். வீணையின் உறைக்கு எழினி என்று பெயர்.
மட்கிய மரம், வாளால் வெட்டுண்ட மரம், இடிவிழுந்த மரம் ஆகியவற்றால்
வீணைகள் செய்வதில்லை. அவற்றுக்காகக் கூடிய மரத்துக்குத் தனி
இலக்கணம் வகுக்கப்பட்டது.

கூத்தாடி முதிர்ந்த பெண்களுக்கும், பின்பாட்டுப் பாடிய பெண்களுக்கும்,
நாட்டியத்துக்குப் பதம் பாடிய பெண்களுக்கும் தோரிய மடந்தையர் என்று
பெயர். இசைப் புலவர்கள் பாடும் போது ‘தே தா’ என்று ஆளத்தி
செய்வார்கள். சில யாழ்களில் நரம்புக்குள் மயிர் பொதியப்பட்டிருக்கும்.
வீணை வாசிக்கத் தொடங்கு முன்பு அதற்கு மலர்மாலை சூட்டுவார்கள்.
முழவுக்கு
இருபுறமும் மண் பூசுவார்கள். நாட்டிய
அரங்கினில் தாமாகவே திறந்து
மூடிக்கொள்ளும் இயந்திர எழினிகள் (திரைகள்) கட்டப்பட்டிருந்தன.

**மற்றக் கலைகள்**

மக்கள் பயின்று வந்த கலைகள் அறுபத்து நான்கு வகையாகத்
தொகுக்கப்பட்டிருந்தன. இலக்கியக் கலையைப் பயின்றவர்களுள் கற்றார்,
கட்டுரைவல்லார், கவி என மூவகையினர் இருந்தனர். கல்வி
பயிலுமிடத்துக்குக் கல்லூரி என்று பெயர். கைவல்லார்கள் (ஓவியர்கள்)
ஓவியம் எழுதி அதற்குக் கண் திறப்பார்கள்.
மண்டபங்களின் சுவர்மேல்
யானை, மான் போன்ற விலங்குகளின் உருவங்களும் தாமரை, வேறு மலர்கள்,
குளம் ஆகியவற்றின் உருவங்களும் இயக்கிமார்களின் வடிவங்களும்
வண்ணங்களால் எழுதப் பெற்றன. பாலைக்கொண்டு நீலமணியின் தன்மையை
நோட்டங் காண்பதும், ஊசியை மையில் தோய்த்து ஓலையின்மேல் பிறர்
கண்ணில் படாதவாறு எழுத்தை மறைத்து எழுதுவதும், யானைப் போரின்
நுணுக்கங்களைக் கற்பதும் சோழர் காலத்துப் பயிலப்பட்ட சில அபூர்வக்
கலைகளாம். அவையே யன்றித் தொலை தூரத்தில் இருப்பவர்களை இருந்த
இடத்திலேயே காணக்கூடிய மதிமுகம் என்ற கலையைப் பயில்வதும், 
வானத்தில் பறப்பதற்கும் உதவிய ஆகாசகாமினி என்ற மந்திரத்தை
ஓதுவதும் மக்கள் கற்ற கலைகள் என அறிகின்றோம்.
ஓலையின்மேல் எழுதிய பின்பு அதன்மேல் உருகிய அரக்கு வைத்துக்
காதின் குண்டலத்தால் முத்திரையிடும் வழக்கம் அந்நாளில் காணப்பட்டது.
பயிற்சி பெற்ற சோதிடப் புலவர்கள் குழந்தைகட்குச் சாதகம் கணித்துக்
கொடுத்தனர். சாதகம் கணிப்பதற்குச் சிரோதயம், பூபதனம், தெரியுங்காலம்
என்ற மூவியலையும் அடிப்படை நேரமாகக் கொள்ளுவதுண்டு. யானைக்கு
‘அப்புது, அப்புது ஆது, ஆது, ஐ ஐ’ என்று ஆணைகள் இடுவார்கள்.

**திருமணம்**

மன்னர்கள் பல மனைவியரை மணந்தனர். கணிகள் திருமணத்துக்கேற்ற
நல்ல நாளையும் வேளையையும் கணித்துக்
கூறுவார்கள். திருமணம் மாலை வேளையில் நடைபெறுவதில்லை. ஒரு
பெண்ணின் கையைப் பற்றுவதற்கு முதல் உரிமை பெற்றவன் அவளுடைய
தாய்மாமனாவான். இப் பழக்கம் இன்றும் சிலரிடையே நிலவுகின்றது.
பெண்வீட்டார் மணமகனைத் தேடிச் செல்லுதல் பழந்தமிழரின் பண்பாட்டுக்கு
முரணாகும். மணமகன் வீட்டார் பெண்ணை நாடி மணமகள் வீட்டுக்கு
வரவேண்டும். மணமகன் பெண்ணுக்குப் ‘பரியம்’ (ஸ்பரிசம் அல்லது
தொடுவிலை) போடவேண்டும். சங்க காலத்தில் இதனை ‘முலைவிலை’ என்பர்.
பெண் வீட்டார் மணமகனுக்கு ‘வரதட்சிணை’ வழங்குதல் தமிழரின் மரபு
அன்று.

ஆனால், பெண்களுக்கு நிலங்களைச் சீதனமாகக் கொடுக்கும் வழக்கம்
அந்நாளிலும் உண்டு. தன் மனைவியின் சீதனச் சொத்தைச் செலவழிக்கும்
உரிமை கணவனுக்கு இல்லை எனத் தெரிகின்றது. விக்கிரம சோழன்
காலத்தில் மங்கைநல்லூரில் வாழ்ந்திருந்த அகளங்கராயன் என்பான் ஒருவன்
தன் மனைவியின் சீதனச் சொத்தைச் செலவிட்டுவிட்டதற்காக, அவளுக்குச்
சிறு நிலங்களை ஈடாகக் கொடுத்தான் என்று ஒரு கல்வெட்டுச் செய்தி
கூறுகின்றது. எந்தக் காரணத்தினாலோ பிற்காலத்தில் சில பிராமண
குலங்களில் பெண்ணுக்குப் பரியம் கொடுக்கும் பழக்கம் நுழைந்து
விட்டதெனத் தெரிகின்றது. அதைக் கண்டித்து ஒரு கிராமத்துப் பிராமணருள்
கன்னடியர், தமிழர், தெலுங்கர், இலாடர் ஆகியவர்கள் தமக்குள் ஓர்
ஒப்பந்தம் செய்துகொண்டனர். அதன்படி கன்னியாதானமாகவே தம்
பெண்களுக்குத் திருமணம் செய்விக்க வேண்டுமென்றும், மணமகளின்
தந்தைக்குப் பரியப் பணம் கொடுக்கும் மாப்பிள்ளையும், பரியம்
பெற்றுக்கொள்ளும் மணமகளின் தந்தையும் குலத்தினின்றும் தள்ளி
வைக்கப்படுவர் என்றும் நிபந்தனைகள் ஏற்பட்டன.
பெண்களுக்குப் பன்னிரண்டு ஆண்டுகளில் திருமணம் நடைபெற்றது.
திருமணப் பந்தலில் தீ வேட்பதுண்டு. அந்தணர்கள் திருமணச் சடங்குகளை
நடத்திவைத்தனர். மணமகன் மணமகளின் இடக்கையைப் பற்றிக்கொண்டு
தீயை வலம் வந்து மணைமேல் அமர்வான். மணமக்களுக்குக் காப்புக்
கட்டுவதுண்டு. பெண்ணின் பெற்றோர் மணமகனுக்குத் தம் பெண்ணைத்
தாரை வார்த்துக் கொடுப்பர். ஓமத்தில் நெற்பொரியிடுதல், அம்மி மிதித்தல்,
அருந்ததி காட்டுதல் ஆகிய சடங்குகள் நடைபெறும்.

மணமகளின் மலரடிகளை மணமகன் பாலால் கழுவவேண்டும்.மணமகன்
மணமகளுக்குத் தாலி கட்டும் பழக்கம் முதலாம் இராசராசன் காலத்திற்றான்
தோன்றியிருக்கவேண்டும். கோயிலில் அம்மன் சிலைகளுக்கு நவமணிகள்
பதித்த தாலிகள் வழங்கியதாகக் கல்வெட்டுச் சான்றுகள் கூறுகின்றன.
மணமக்கள் ஏறிய கட்டிலைச் சுற்றிக் கொசுவலை கட்டப்படுவதுண்டு.
அது எந்திரத்தால் இயக்கப்பட்டது; அதனால் அதற்கு ‘எந்திர எழினி’ என்று
பெயர்.

**நம்பிக்கைகள்**

நல்ல நாள் பார்த்து ஒரு வினையைத் தொடங்குவதில் பழந்தமிழருக்குப்
பெரிதும் நம்பிக்கை உண்டு. அவர்கள் நிமித்தமும் சகுனமும் பார்ப்பார்கள்.
விடியற்காலையில் கண்ட கனவுகள் பலிக்கும் என்றும், ஆடவருக்கு இடக்கண்
துடித்தால் கேடு விளையும் என்றும், ஆனால் பெண்களின் இடக்கண்
துடித்தால் நன்மை விளையும் என்றும், பகலில் கோட்டான் கூவினால் கேடு
வருவது தவறாது என்றும் மக்கள் நம்பிவந்தனர். ஐப்பசி மாத்தில் அசுவினி
நாளில் பிறந்து வளர்ந்த குதிரைகள் மிகவும் உயர்தரமானவை என்று
கொள்ளப்பட்டன. தும்மினால் நூறாயுசு என்று வாழ்த்துவர்.
வயது முதிர்ந்த நல்ல பாம்பு நீளத்தில் குறைந்து ஒரு கோழியளவுக்குக்
குன்றிச் சிறகு முளைத்துப் பறந்து செல்லும் என்று நம்பினர். அப் பாம்புக்குக்
குக்குட சர்ப்பம் (கோழிப் பாம்பு) என்று பெயர்.

**பழக்கவழக்கங்கள்**

சங்ககாலப் பழக்கங்கள் சில சோழர் காலத்திலும் தொடர்ந்து
வந்துள்ளன. கார்த்திகை மாதம் கார்த்திகை நாள் அன்று குன்றின்மேல்
விளக்கிட்டனர். வெள்ளம் பெருகி வருவதை முரசறைந்து மக்களுக்கு
முன்னறிவிப்புக் கொடுத்து வந்தனர். மன்னரின் வரலாறுகள் நாடகமாக
நடித்துக் காட்டப்பட்டன. உணவு கொண்டவுடன் நூறடி உலவி
வரவேண்டுமென்று மருத்துவ நூல்கள் வற்புறுத்தின. குழந்தை பிறந்ததும்
அதற்கு மண் பொட்டிடுவார்கள்; பிறகு அதைக் குளிப்பாட்டுவார்கள்; மருந்து
வார்ப்பார்கள். குழந்தைகளுக்குச் சாதகங்கள்
கணித்து வைப்பதுண்டு. குழந்தை பிறந்த பன்னிரண்டாம் நாள் அதற்குப்
பெயர் சூட்டு விழா நடைபெறும். ஆண் குழந்தைகளுக்கு மழித்துக்
குடுமிவைத்தலும் உபநயனமும் நடைபெறும். குழந்தையை ஐந்தாம் ஆண்டில்
பள்ளிக்கு அனுப்புதல் ஒரு மங்கலச் சடங்காகக் கொண்டாடப்பட்டது. பயிற்சி
தொடங்கிய நாளன்று ஆசிரியருக்குப் பொற்காசு காணிக்கை அளிப்பதுண்டு.
வீட்டில் குழந்தைகளுக்குக் காவலாக விடிவிளக்கு எரிந்து கொண்டே
இருக்கும். சங்ககாலத்தில் பிணங்கள் புதைக்கப்பட்டன. அவ் வழக்கத்துக்கு
மாறாகச் சோழர் காலத்தில் பிணங்களைச் சுடுகாட்டில் எரிக்கும் வழக்கம்
ஏற்பட்டுவிட்டது. பிணங்களுடன் சுடுகாட்டுக்குப் பெண்களும் செல்லுவர்.
இப்போது அவ் வழக்கம் மறைந்துவிட்டது. விதவைப் பெண்கள் தாம்
அணிந்திருந்த வளையல்களை உடைத்து அணிகலன்களைக் களைந்து
விடுவார்கள். பிணத்தைச் சுடுகாட்டில் வைத்ததும் அங்கிருந்த புலைமகன்
உப்பில்லாமல் பொங்கிய சோற்றைப் பலியாகத் தூவுவான். மன்னன்
துறவுக்கோலம் பூண்ட நாளன்று அங்காடிகள் கதவடைக்கப்பட்டன.

மலையிலிருந்து குதித்து உயிர்விடும் பழக்கம் அந் நாள்களில் இருந்துவந்தது.
விருந்தினர் வீட்டுக்கு வந்தவுடன் அவர்களுக்கு வெற்றிலை பாக்கு
வழங்கப்பட்டது. வெற்றிலைப் பெட்டிக்கு வெற்றிலைச் செப்பு என்று பெயர்.
விருந்தினர் நீராடி எழுந்தவுடன் வீட்டுக்குடையவர்கள் அவர்களைக்
கால்கழுவி மணைமேல் இருத்துவார்கள். விருந்தினர் மும்முறை தண்ணீரினால்
வாயைத் துடைத்துக்கொண்டு மும்முறை சில துளி தண்ணீர் அருந்துவர். தம்
விரல்களால் கண் காது மூக்குகளைத் தொட்டுக்கொண்டு பிறகு தம்
மேலாடையால் துடைத்துக்கொள்வர். உண்ட பிறகு வெற்றிலை பாக்குப்
போட்டுக் கொள்ளுவார்கள். பார்ப்பன விருந்தினருக்குப் பொன் தட்டும்,
பக்கத் தட்டுகளும் வைத்து உணவு படைப்பார்கள். மேற்குடிமக்கள் விடிந்து
எழுந்தவுடன் கடுக்காய், நெல்லி, தான்றி இம் மூன்றும் சேர்ந்து ஊறிய
தண்ணீரால் தம் கண்களைக் கழுவிக் கொள்ளுவார்கள்.
வெளியூர் செல்ல விடைபெற்றுக் கொள்ளும் மகன் பன்னிரண்டு வில்
தொலைவில் நிற்பான்; அவன் தாய் மூன்று வில் தொலைவில் நெருங்கிச்
சென்று விடை கொடுத்தனுப்புவாள்.
நாவிதன் சவரக்கத்தியைத் தீட்டிக் கல்லின்மேல் தேய்த்துத் துணியால்
துடைத்துவிட்டு அதைத் தன் அங்கையின்மேல்
புரட்டிக் கூராக்குவான். இரும்பும் எஃகும் சேர்த்துச் சவரக் கத்திகள்
செய்யப்பட்டன.

பாம்புகளில் பல குலங்கள் உண்டு என்றும், அவை கடிப்பதற்கு எட்டுக்
காரணங்கள் உண்டு என்றும் ஒரு நம்பிக்கை நிலவிற்று. இசை நூல், நாட்டிய
நூல், சித்தர் ஆருட நூல், விஷ வைத்திய நூல் ஆகிய நூல்கள் வழக்கில்
இருந்தன.

**பொழுதுபோக்கு**

ஆண்கள் ஆட்டுடன் ஆட்டையும், நாட்டுக் கோழியுடன்
இறக்குமதியான கோழியையும் சண்டை மூட்டிக் களிப்பார்கள். நீர்
விளையாட்டுகளில் பெண்களுக்கும் விருப்பம் இருந்தது. பெண்கள் பந்து
விளையாடினர். பந்துகளைக் கையால் தட்டி எடுத்தல், எறிதல்,
பாம்பைப்போல் நெளிந்துநெளிந்து ஓடிப் பந்தடித்தல், பூப்பந்தாடுதல்,
பொம்மைக் கலியாணம் செய்தல், ஊசலாடுதல், பாத்திரங்களில் தண்ணீர்
நிரப்பி அதைத் தட்டித் தட்டி முழவு முதலிய இசைக் கருவிகளின்
இன்னிசையை எழுப்புதல் ஆகிய விளையாட்டுகளையும் பெண்கள் பயின்று
வந்தனர்.

வாழ்க்கை வசதிகள் பலவற்றை மக்கள் துய்த்து இன்புற்றனர். பெண்கள்
‘காமபானம்’ என்ற தனிப்பட்ட மது ஒன்றை அருந்தினர். வெற்றிலையுடன்
பச்சைக் கற்பூரம் சேர்த்து மெல்லுவதுண்டு. யவனர் செய்த பெட்டிகளில்
நகைகள் பூட்டிவைக்கப்பட்டன. குடைகளில் வட்டக்குடை, பீலிக் குடை என
இருவகையுண்டு. உயர்வரிசை மக்கள் பல்லக்கேறிப் பயணம் செய்தனர்.
மக்கள் குளித்துவிட்டு மரக்கட்டைச் செருப்பை யணிந்து வீட்டுக்குள்
நுழைவார்கள். அச் செருப்பில் பொன் ஆணி ஒன்று பதித்திருக்கும்.
கருங்காலி மரத்தைச் சீவித் தண்ணீரில் ஊற வைத்து அத்தண்ணீரைக்
காய்ச்சி அதன் களியில் பாக்கைக் கலப்பார்கள். அப் பாக்குக் களிப்பாக்கு
என்று பெயர் பெறும்.

**மருத்துவம்**

மருத்துவம் நன்கு வளர்ச்சியுற்றிருந்தது. நோயை மருந்தினாலும்,
அறுவையினாலும் தணிப்பதற்கு அக்கால மருத்துவர்கள் பயிற்சி
பெற்றிருந்தனர். வாதம், பித்தம், சிலேட்டுமம் என்னும் மூன்று நாடிகளை
நன்கு ஆராய்ந்திருந்தனர். குடிமக்களுக்கும் தவசிகளுக்கும் மருத்துவம்
செய்வதற்காக ஏற்பாடுகள் செய்யப்பட்டிருந்தன.
மருத்துவர்களுடைய பிழைப்புக்கு நிவந்தங்கள் அளிக்கப்பட்டன.
எண்ணாயிரம், முக்கூடல் ஆகிய இடங்களில் மருத்துவசாலைகள் நடைபெற்று
வந்தன. அக்கால மருத்துவர்கள் பல அரிய மூலிகைகளின் பயனையும்
அறிந்திருந்தனர்.

**மடங்கள்**

சோழர் காலத்தில் பல பெரிய மடங்கள் கட்டப்பட்டு வந்தன.
அவற்றின் வளர்ச்சிக்கு மன்னர்கள் பெரிதும் துணைபுரிந்தார்கள்.
பெரும்பற்றப்புலியூர், மேலைச்சேரி பதஞ்சலி தேவர் மடம், கீழையூர் மடம்,
திருவானைக்கா நடுவில் மடம், திருச்சத்தி முற்றத்து முதலியார் மடம்,
திருவிடைமருதில் முதலியார் சந்தானம், திருவாவடுதுறை மடம் ஆகியவை
சிறப்புடன் நடைபெற்றுவந்தன. கோளகி மடங்கள் என்ற சைவச் சார்புடைய
மடங்கள் நாட்டில் ஆங்காங்கு நிறுவப்பட்டன. திருவொற்றியூரில் சதுரானன
பண்டிதர் என்பவர் மடம் ஒன்றை நிறுவினார்.அவர் கேரள நாட்டினர்;
பல கலைகளையும் பயின்றவர். தம் அறிவை வளர்த்துக்கொள்ளும் பொருட்டு
இளமையிலேயே தம் நாட்டைத் துறந்து, சோழ நாட்டிற்கு வந்து
இராசாதித்திய சோழனுடன் நட்புப் பூண்டார். அம் மன்னன் போரில் உயிர்
துறந்தபோது அவனுடன் போர்க்களத்தில் வீரமரணம் எய்தும் வாய்ப்பின்றி
உலகை வெறுத்துக் காசிக்குச் சென்றார். அங்குக் கங்கையில் நீராடி நிரஞ்சன
குரு என்பாரிடம் தீக்கை பெற்றுத் திரும்பி வந்து திருவொற்றியூரை
அடைந்தார். அங்குத் தம் பெயரால் மடம் ஒன்றை அமைத்தார் (கி.பி. 960).
அம் மடம் நீண்ட காலம் நடைபெற்று வந்தது.

கோவிந்தபுத்தூர் திருவிசயமங்கைக் கோயிலில் திருத்தொண்டத்
தொகையான திருமடம் என்று ஒரு மடம் நிறுவப்பட்டது. வழிப்போக்கருக்கு
உப்பு, விளக்கெண்ணெய் வழங்குவதும், நோய்க்கு மருத்துவம் செய்வதும்
இம் மடம் மேற்கொண்டிருந்த சில மேலாம் கடமைகள். மலையாளத்துப்
பிராமண இளைஞர்கள் வேதாந்தம் பயில்வதற்கெனத் திருவிடங்கழியில் மடம்
ஒன்று ஏற்படுத்தப்பட்டது.திருவாரூரில் தட்சிண கோளகி மடம் என்று
ஒரு மடமும், மதுரையில் திருஞானசம்பந்தர் மடமும்
அமைக்கப்பட்டிருந்தன.மற்றும் திருநீலவிடங்கன் மடம் என்றும்,
நாற்பத்தெண்ணாயிரவர்
மடம் என்றும், இசைந்தவார் குழலி மடம் என்றும் சில மடங்களைப்
பற்றிக் கேள்விப்படுகின்றோம். விக்கிரம சோழன் காலத்தில்
திருவாவடுதுறையில் அமைந்திருந்த ஒரு மடத்தில் பிராமணருக்கும்,
தவசிகளுக்கும், ‘அநாதிகிரீசர்’ என்பவர்கட்கும் உணவு வழங்கப்பட்டது;
இலக்கணமும் மருத்துவமும் பயின்றவர்கட்கு உணவும் இருக்கையும்
அளிக்கப்பட்டன. இப்போது திருவாவடுதுறைப் பண்டார சன்னிதிகளிடம்
உள்ள கோயில் ஒன்று, முதலாம் இராசராசன் காலத்தில் திருவையாறு மடம்
ஒன்றுக்கு உரியவரான சதாசிவ பட்டாரர் என்பவருக்கு
உரிமைப்பட்டிருந்தது. 

சைவமும் வைணவமும் பல்லவர் காலத்தில் வளரத் தொடங்கிச் சோழர்
காலத்தில் மிக உன்னத நிலையை எட்டியிருந்தன. சோழ மன்னர்கள்
வேறுபாடுகளின்றிச் சைவம், வைணவம் ஆகிய இரு சமயத்துக்
கோயில்களுக்கும் மடங்களுக்கும் தானங்கள் வழங்கியுள்ளனர். பொதுவாக
இவ்விரு சமயங்களும் நாட்டில் ஒருமைப்பாட்டுடன் பயின்று வந்தன. எனினும்
அவற்றுக்கிடையே அவ்வப்போது பூசல்கள் நேர்ந்ததுண்டு. வைண
ஆசாரியாரான இராமானுசர் தமிழகத்தைத் துறந்து வேறு இடத்துக்குச் சென்று
நெடுங்காலம் வாழ்ந்து வரவேண்டிய நெருக்கடி ஏற்பட்டது. இரண்டாம்
குலோத்துங்கன் தில்லைக் கோவிந்தராசப் பெருமானின் திருமேனியைப்
பறித்துக் கடலில் எறிவித்தான். சைவக்கோயிலின் மகேசுரர்கள் வைணவக்
கோயிலின் பட்டர்களுடன் உறவு கொண்டாடியதற்காக அவர்கள்
உடைமைகளைக் கோயில் மகாசபை பறிமுதல் செய்ததாகக் கல்வெட்டு ஒன்று
(கி.பி. 1160)
கூறுகின்றது. வைணவ மடங்கள் கல்வித் துறையிலும் மருத்துவத்
துறையிலும் நற்பணியாற்றி வந்தன. வானமாமலையில் வைணவ மடம்
ஒன்று அமைக்கப்பட்டது. அது இன்றும் செயற்பட்டு வருகின்றது.
மன்னார்குடியில் செண்டலங்கார மாமுனி மடமும், சேரன்மாதேவியில்
மற்றொரு வைணவ மடமும் சிறந்து விளங்கி வந்தன.
சமயம்
சைவம், வைணவம் ஆகிய இரு பெரும் சமயங்களும் சோழர்
ஆட்சியில் சிறப்புடன் வளர்ந்துவந்தன. சைவத்தில் சாக்தர்,
காளாமுகர், ஷண்மார்க்கர் முதலிய பிரிவுகளும் ஆங்காங்கு நிலைத்துத்
தத்தம் பணிகளை ஆற்றிவந்தன. சமணமும் பௌத்தமும் தொடர்ந்து மக்கள்
ஈடுபாட்டைப் பெற்றுவந்தன. இந்து சமயத்தில் மும்மூர்த்திகள் தத்துவம்
ஏற்றுக்கொள்ளப் பட்டதாயினும் சிவனே முழுமுதற் கடவுளாகக்
கொள்ளப்பட்டார். ஆக்கல், அளித்தல், அழித்தல் தொழிலை
இயற்றியவராயினும் அவர் தோற்றம் இறுதியற்றவர் என்று சைவசமயம்
கூறிற்று. அதைச் சோழர் காலத்திய தமிழகம் ஏற்றிருந்தது. தமிழகத்துச்
சைவத்துக்கும் வட இந்தியச் சைவத்துக்குமிடையே நெருங்கிய தொடர்பு
இருந்துவந்தது. இதற்குச் சான்றுகள் பல உள. பல்லவர் காலத்திலேயே சைவ
சமயத்தில் நடராச தத்துவம் வளர்ந்துவிட்டது. சோழர் காலத்தில் அது
சிற்பத்திலும், ஓவியத்திலும் வடிக்கப்பட்டது. வடமொழி ஆகமங்கள்
தமிழகத்தில் பரவியதன் காரணமாகச் சைவ சமயம் புதுமலர்ச்சி பெற்றது. சமய
குரவர்கள் நால்வரும் தம் பாடல்களின் மூலம் சைவ வழிபாட்டையும், நடராச
தத்துவத்தையும் நாடறியப் பரப்பினார்கள். எனினும் அவர்களுடைய
தமிழ்மறையில் பொதிந்து கிடந்த மெய்ப்பொருள்களைத் தனியே திரட்டிச்
சிலைகளில் வடித்துக்காட்டிய பெருமையானது சோழர்களையே சாரும்.
சங்கராச்சாரிய சுவாமிகள் அத்துவித வேதாந்தத்தை நாடெங்கும் போதித்து
வந்தார். அவருடைய சிறந்த தொண்டினால் பௌத்தம் ஒளியிழந்தது.
ஆனால், அதன் விளைவாக மக்களுக்குக் கடவுள்மாட்டுப் பக்தி குறைந்து
வந்தது. வெறும் தருக்க வாதமாகவும் அறிவுநிலையில் மட்டும்
உணரக்கூடியதாகவும் இருந்த வேதாந்தமானது மக்களிடையே கடவுட் பற்றைத்
தோற்றுவிக்கவும் அறத்தாறு ஒழுக்கங்களை வளர்க்கவும் போதுமானதாகக்
காணப்படவில்லை ;
ஆகவே, சைவமும் வைணவமும் கோயில்களின்
அமைப்பிலும், சமய இலக்கிய வளர்ச்சியிலும் மக்கள் கருத்தை ஈர்க்கும்
நோக்கத்தில் கருத்தூன்றலாயின. ஆகவே சைவ சித்தாந்தம்,
விசிட்டாத்துவிதம் என்னும் இரு கோட்பாடுகள் நிறுவப்பெற்றன.
சைவசமயத்தின் முடிவான கொள்கை சைவசித்தாந்தமாகும். கடவுள்
ஒருவர் உண்டு ;
உயிர் என்பது ஒன்று உண்டு. அது தன்னைத்தான்
அறியக்கூடாமலும், இறைவனை அறியக்கூடாமலும் அதைத் தடைசெய்யும்
இருள் ஒன்று உண்டு என்பது சைவ சித்தாந்தத்தின் அடிப்படைத் தத்துவம்
ஆகும். இறைவனைப் பதி என்றும், உயிரைப் பசு என்றும், இருளைப் பாசம்,
தடை, தளை,
ஆணவம் என்றும் கூறுவர். ஆணவ இருளில் சிக்குண்டு உழல்கின்ற
உயிர்களிடம் இறைவனுக்கு அருள் சுரக்கின்றது. அதனால் அவன் அவற்றுக்கு
உடலையும், உலகத்தையும், இன்ப துன்பங்களைத் துய்க்கும் ஆற்றலையும்
வழங்குகின்றான். இவை மூன்றும் உயிர்களுக்குச் சிறு விளக்கைப்போல்
உதவுகின்றன. சிறு விளக்கின் ஒளியில் உயிரானது தன்னைப்பற்றியும், தன்
சூழ்நிலையைப் பற்றியும் சிறிது விளக்கங் கண்டு, பிறகு கதிரவனின் பேரொளி
போன்ற, முழுமையான சிவப் பேரறிவை அடைய வேண்டும். அதற்காக
உயிரானது மீண்டும் மீண்டும் பிறவிகளை எடுக்கவேண்டும். பாசம் என்பது
ஆணவம், கன்மம், மாயை என முப்பொருளாய் விரியும். இவ் வுலகம்
உயிரும் உயிரில்லாத பொருளுமாகக் காட்சியளிக்கின்றது. இக்காட்சியை
தோற்றுவிப்பதற்குத்தான் படைப்பு என்று பெயர். உயிர்கள்
ஆக்கப்படுவதுமில்லை; அழிக்கப்படுவதுமில்லை. இறைவன் என்று உண்டோ,
அன்றே உயிர்களும் உண்டு. இறைவன் ஒருவன்;
உயிர்கள் எண்ணிறந்தன.
செம்பினிடத்தே களிம்பு இருப்பதைப் போல உயிர்களிடத்தில் ஆவண மலம்
உடன் கலந்து இருக்கின்றது. களிம்பு நீங்கின செம்பு ஒளிவிட்டுச்
சுடர்வதைப்போல மலம் நீங்கின உயிர் ஞானஒளி விளக்கமுற்றுப் பேரின்பம்
எய்தும். செம்பினிடத்தில் களிம்பானது ஏன், எப்போது உண்டாயிற்று என்னும்
கேள்விக்கு விடை கிடையாது. அதைப்போல உயிர்களுக்கு மலம் ஏன்
உண்டாயிற்று ;
எப்பொழுது உண்டாயிற்று என்னும் கேள்விகளுக்கும்
விடையில்லை. உயிரில்லாத பொருளான இவ்வுலகம் காலத்தின் இறுதியில்
நுண்பொருளாய்ப் பின்பு ஆற்றலாய் மாறி ஒடுங்கும்.
ஒவ்வோர் உயிருக்கும் இறைவன் உலகையும் உடலையும் படைத்துக்
கொடுக்கின்றான்; அது அவனுடைய படைத்தல் தொழில். பிறவி எடுத்த
உயிர்களைப் பாதுகாத்து வருகின்றான். அது அவன் அளித்தல் தொழில்.
உயிரானது பிறவியின் பயனை அறியாமல் வீண் காலங்கழித்து
இறப்புக்குள்ளாவது அவனுடைய அழித்தல் தொழில். உயிரானது
முற்பிறவிகளையும், குழந்தைப் பருவத்தையும் மறந்துவிடுவது அவனுடைய
மறைப்புத் தொழில். இறுதியாகப் பக்குவம்பெற்ற உயிர் சிவஞானமான
மெய்ஞ்ஞானம் கைவந்து சிவ ஒளியில் இரண்டறக் கலந்துவிடுவது
அவனுடைய அருளுந் தொழிலாகும். இவ் வைந்தொழிலும் ஒவ்வோர்
உயிரினிடத்திலும் நிகழ்வதைப் போலவே உலகப் படைப்பினும் நிகழ்வதுண்டு.
ஆற்றலாக மாறி இறைவனிடத்தில் ஒடுங்கிய
மாயையானது அவனுடைய ஆணையால் விரிவுற்று அண்டங்களாகவும்
உலகங்களாகவும் தோற்றமுறும். இந்த ஆற்றலின் துடிப்புகள் ஒவ்வொன்றும்
ஒரு படைப்பும் அழிப்பும் ஆகும். இறைவன் தனித்து நிற்கின்றான் ;
உயிர்களிடத்திலும் காணப்படுகின்றான். உயிரில்லாத சடப்
பொருள்களினிடத்திலும் காணப்படு கின்றான். இம் மூன்று நிலைகளையும்
இறைவன் வேறாயும், ஒன்றாயும், உடனாயும் உறையும் நிலைகள் எனச்
சைவசித்தாந்தம் கூறும். இத் தத்துவத்தையே ‘அகர முதல எழுத்து எல்லாம்,
ஆதி பகவன் முதற்றே உலகு’
என்னும் திருக்குறள் விளக்கி நிற்கின்றது.
அதாவது ‘அ’ என்னும் உயிரெழுத்தானது தனித்து இயங்கும் ;
ஏனைய
உயிரெழுத்துகள், உயிர்மெய்யெழுத்துகள் ஆகியவற்றுடன் கலந்து இயங்கும்;
மெய்யெழுத்துகளுள் மறைந்து இயங்கும்.
இறைவனின் ஐந்தொழில் தத்துவமே நடராச உருவத்தின் தத்துவமாகும்.
நடராசர் திருவுருவத்தில் அமைந்துள்ள உடுக்கை, படைப்பைக் குறிக்கின்றது;
அபயகரம், அளிக்கும் தொழிலைக் குறிக்கின்றது. நெருப்பு,
அழித்தற்றொழிலைக் குறிக்கின்றது;
ஊன்றிய பாதம் மறைப்பையும், தூக்கிய
திருவடி அருளுந் தொழிலையும் குறிக்கின்றன. 

சிதம்பரம் கோயில் திருச்சிற்றம்பலம் எனப்படும். சைவ சித்தாந்தக்
கருத்துகள் அனைத்தையும் விளக்கிக் காட்டுமாறு அமைந்துள்ளது இந்த ஞான
சபை. இது இரு பிரிவுகளாக அமைக்கப்பட்டுள்ளது. முன்புறம் இருப்பது
பொன்னம்பலம் அல்லது கனகசபை ;
வழிபடுவோர் நிற்குமிடம். தூய வினை,
தூய ஒழுக்கம், உள்ளத்தின் ஒடுக்கம், விரிந்த தடையுறாத பேரறிவு
ஆகியவற்றால் ஒருவர் தம் உடம்பைப் பொன் உடம்பாக்கிக் கொள்ளலாம்.
இவ் வுண்மையைக் குறிப்பிடுவதுதான் கனகசபை. இத் தூய உடம்பிலிருந்து
கொண்டு விரிந்த, துண்டு படாத பேரறிவை யடைந்து சிவத்தோடு கலத்தலைக்
குறிப்பதே சிற்றம்பலம் அல்லது ஞானசபை. இச் சபையில் நின்றுதான்
நடராசப் பெருமான் ஐந்தொழில் கூத்து நிகழ்த்துகின்றான்.
இவ் வைந்தொழில் தத்துவத்தின் அடிப்படையில்தான் திருமுறைகளும்,
சைவசித்தாந்த சரித்திர நூல்களும் அமைந்துள்ளன. திருமூலர் திருமந்திரம்
முதலாக இராமலிங்க அடிகள் திருவருட்பா ஈறாகச் சைவத்தைப் போற்றி
எழுந்த சமய இலக்கியப் படைப்புகள் அத்தனையும் மிகப் பெரிதும் போற்றிப்
புகழ்ந்து பாடிய கோயில் தில்லைச் சிற்றம்பலந்தான். இறைவன் உருவமாகவும்,
அருவுருவமாகவும், அருவமாகவும் உயிர்களுக்கு அவ்வவற்றின் அறிவுத்
திரட்சிக்கேற்பக் காட்சியளிக்கின்றான் என்பது சைவ சித்தாந்தத்தின்
பேருண்மைகளில் ஒன்றாகும்.
தில்லைத் திருச்சிற்றம்பலத்தில் இறைவனின்
இம்மூன்று திருமேனிகளையும் காணலாம். நடராசரின் வடிவம் உருவத்
திருமேனி; திருச்சிற்றம்பலத்துக்குப் பின்புறமுள்ள திருமூலட்டானேசுரர்
என்னும் சிவலிங்கம் அருவுருவத் திருமேனி ;
திருச்சிற்றம்பலத்தில் இரகசியம்
என்று மறைத்து வைக்கப்பட்டுள்ள வெற்றுவெளி அருவத் திருமேனியாகும்.
ஆதித்திய சோழன் (கி.பி. 870-90) முதலாகக் கோப்பெருஞ்சிங்கன்
(கி.பி. 1229-1278) ஈறாகப் பல மன்னர்கள் போட்டியிட்டுக் கொண்டு
ஞானசபைக்குப் பொன் வேய்ந்துள்ளனர். தமிழில் இக் கோயிலின்
வரலாற்றைக் ‘கோயில் புராணம்’ என்னும் பெயரில் உமாபதி சிவாசாரியார்
இயற்றியுள்ளார். மற்றும் தமிழிலும் வடமொழியிலும் சிதம்பரத்தைப் பற்றி
எழுந்துள்ள நூல்கள் பல.

**கடவுளர்கள்**

சிவபெருமான், திருமால் ஆகிய கடவுளரின் வழிபாடு பல வகையாகப்
பெருகிவிட்டது. சிவபெருமான் என்ற தத்துவம், இருபத்தைந்து மூர்த்திகளாக
விரிவுற்றது. திருமாலை இராமனாகவும், கண்ணனாகவும் மக்கள் வணங்கி
வரலாயினர். சிதம்பரத்தை யடுத்துள்ள ஸ்ரீ முஷ்ணம் என்னும் ஊரில் வராக
மூர்த்தியாகவும், நரசிங்கப்பெருமாள் கோயிலிலும், சோளிங்கபுரத்திலும்
நரசிங்கமூர்த்தியாகவும் திருமால் காட்சி யளிக்கின்றார். விநாயகர், முருகர்,
காளி, பிடாரி, சப்தமாதர்கள், துர்க்கை, சீதை, அனுமன், அறுபத்து மூவர்
ஆகிய தெய்வங்களின் வழிபாடும் தமிழகத்தில் பெருகிவிட்டன.

**சைவத் திருமுறைகள்**

சைவத் திருமுறைகள் பன்னிரண்டனுள் மூவர் தேவாரம் ஏழு
திருமுறைகளாகவும், மாணிக்கவாசகரின் திருவாசகமும் திருக்கோவையாரும்
எட்டாம் திருமுறையாகவும், திருமாளிகைத்தேவர், சேந்தனார், கருவூர்த்தேவர்,
பூந்துருத்தி நம்பி, காடவ நம்பி, கண்டராதித்தர், வேணாட்டடிகள்,
திருவாலியமுதனார், புருடோத்தம நம்பி, சேதிராயர் ஆகிய ஒன்பதின்மரின்
திருவிசைப்பாவும், சேந்தனாரின் திருப்பல்லாண்டும் ஒன்பதாம்
திருமுறையாகத் தொகுக்கப் பெற்றுள்ளன. திருமூலரின் திருமந்திரம்
மூவாயிரம் பத்தாம் திருமுறையாகவும் அமைக்கப்பட்டது.

பதினோராம் திருமுறையில் நாற்பது பிரபந்தங்கள் அமைந்துள்ளன.
அவற்றைப் பாடியவர்கள் திருவாலவாயுடையார், காரைக்கால் அம்மையார்,
ஐயடிகள், காடவர் கோன் நாயனார், சேரமான் பெருமாள் நாயனார், நக்கீர
தேவர், கல்லாட தேவர், கபில தேவர், பரண தேவர், இளம்பெருமானடிகள்,
அதிராவடிகள், பட்டினத்துப் பிள்ளையார், நம்பியாண்டார் நம்பி எனப்
பன்னிருவர் ஆவர். பிறகு சேக்கிழார் இயற்றிய திருத்தொண்டர் புராணம்
என்னும் பெரிய புராணம் பன்னிரண்டாம் திருமுறையாகச் சேர்க்கப்
பட்டுள்ளது. தேவாரப் பாடல்கள் நெடுங்காலம் மறைந்துகிடந்தன. அவற்றைக்
கண்டுபிடித்து முதல் ஏழு திருமுறைகளாக வகுத்துத் தந்தவர் நம்பியாண்டார்
நம்பி என்பவர். சிதம்பரத்துக்கு அண்மையிலுள்ள திருநாரையூரில் இவர்
வாழ்ந்திருந்தார். அவ்வூரில் கோயில் கொண்டிருக்கும் பொல்லாப்
பிள்ளையாரின் திருவருள் துணைகொண்டு நம்பியாண்டார் நம்பியடிகள்
திருமுறைகள் வகுத்தார் என்பது புராண வரலாறு. அவர் முதலாம் ஆதித்தன்
அல்லது அவன் மகன் முதலாம் பராந்தகன் காலத்தவர் என்பர். இவர்
வாழ்ந்த காலத்தைப்பற்றிக் கருத்து வேறுபாடுகள் உண்டு. நம்பியாண்டார்
நம்பி தொகுப்பிலும் காணப்படாத திருஞானசம்பந்தரின் பதிகம் ஒன்று
தஞ்சை மாவட்டம் திருவிடைவாயில் கோயில் கட்டில்
பொறிக்கப்பட்டுள்ளது. 

சோழர்கள் தேவாரம் ஓதுவதைக் கண்காணித்து வருவதற்காகவே
‘தேவார நாயகம்’ என்ற உயர்நிலை அலுவலர் ஒருவர் நியமிக்கப்பட்டிருந்தார்.
சைவத் திருமுறைகளை வகுத்துக் கொடுத்த நம்பியாண்டார் நம்பி
அடிகள் பிறந்த ஊரான திருநாரையூருக்குச் சில கிலோமீட்டர் தொலைவில்
அமைந்துள்ள காட்டுமன்னார் கோயில் என்னும் ஊர் வைணவச் சமயத்துக்கு
மிகச் சிறந்ததோர் இடமாக விளங்கி வருகின்றது. இவ்வூரில்தான் வைணவ
ஆசாரியார் நாதமுனிகள் பிறந்தார் (10ஆம் நூற்றாண்டு). அவர் காலத்தில்
வைணவ ஆழ்வார்களின் பாடல்கள் மறைந்து கிடந்தன. குருகூர்
நம்மாழ்வாரின் திருவாய்மொழிப் பாசுரங்கள் சிலவற்றைப் பாடக் கேட்டார்.
பெரு முயற்சி செய்து நம்மாழ்வாரின் ஏனைய பாசுரங்களையும், பிற
ஆழ்வார்களின் பாசுரங்களையும் தேடிக் கண்டுபிடித்தார். தமக்குக் கிடைத்த
பாசுரங்கள் அனைத்தையும் வகைப்படுத்தி நாலாயிரத் திவ்வியப் பிரபந்தம்
என்னும் தொகுப்பைச் செப்பனிட்டார். அவற்றுக்கு இசையும் வகுத்துக்
கொடுத்தார்.

வைணவக் கோயில்களில் திருவாய்மொழி, திருங்கையாழ்வாரின்
பாசுரங்களையும், குலசேகர ஆழ்வாரின் பாசுரங்களையும் சாற்றுமுறை
செய்துவரப் பல நிவந்தங்கள் அளிக்கப்பட்டுள்ளன. முதலாம் இராசராசன்
காலத்திலேயே நம்மாழ்வாரின் வழிபாடு தொடங்கிவிட்டிருந்தது. 
வைணவருக்குத் தலையாய கோயில் திருவரங்கத்துக் கோயில்தான். சைவ
மரபில் கோயில் என்னும் சொல் சிதம்பரம் கோயிலையே குறிக்கும் ;
அதைப்போல, வைணவ மரபில் அச் சொல் திருவரங்கத்தையே குறித்து
நிற்கும்.

வழிநடை வைணவருக்கு உண்டியளிப்பதற்காக நிவந்தம் நிறுவப்பட்ட
செய்தியைத் திருக்கோவலூர்க் கல்வெட்டு ஒன்று தெரிவிக்கின்றது. 
வைணவ மரபினரான ஏகதண்டிச் சந்நியாசிகள் சமய வளர்ச்சியில்
ஈடுபட்டிருந்தனர். சைவ, வைணவப் பூசல்களைப்பற்றிய செய்திகளைப்
பற்றிச் சில கல்வெட்டுகள் தெரிவிக்கின்றன. மாறவர்மன் திரிபுவனச்
சக்கரவர்த்தி சுந்தரபாண்டியன் காலத்தில் அத்தகைய பூசல் ஒன்று
நடுவர்களால் தீர்த்துவைக்கப்பட்டது. வைணவரோடு நெருங்கி உறவாடிய
சிவன் கோயில் மகேசுரர் சிலர் தண்டிக்கப்பட்டுள்ளனர். 
கோயில்களில் பல விழாக்கள் கொண்டாடப்பட்டன. சோழ மன்னர்கள்
பிறந்த நட்சத்திரங்களில் விழா எடுக்கப்பட்டது. மாசி மாதந்தோறும் மக
நட்சத்திரத்தன்று கோயில்களில் பெருவிழா அயர்வதுண்டு. சிதம்பரத்தில்
நடராசரும் ஏனைய கோயில் மூர்த்திகளும் கடலாடச் செல்லுவார்கள்.
கும்பகோணத்தில் மகாமகம் கொண்டாடப்பட்ட செய்தியைப் பதினான்காம்
நூற்றாண்டுக் கல்வெட்டு ஒன்றினால் அறிகின்றோம். சிதம்பரத்தில் ஆனித்
திருமஞ்சன விழா நாள்களில் சட்டிச்சோறு ஆயிரம் அளிக்கப்படுவதற்கு
முதலாம் இராசேந்திரன் தானங்கள் அளித்திருந்தான். பேரூரில் பங்குனித்
திருநாளில் தெப்ப உற்சவம் நடைபெற்று வந்தது. பொதுவாகச்
சிவன் கோயில்களில்
சங்கராந்தி,
தைப்பூசம்,
சிவராத்திரி,
சித்திரை விஷு,
உத்தராயணம், ஐப்பசி
விஷு , கார்த்திகைத் திருநாள் ஆகிய நன்னாள்
களிலும் கிரகணங்கள் நிகழ்ந்த நாள்களிலும் விழாக்கள் எடுக்கப்பட்டன.
திருக்காளத்தியில் முதலாம் பராந்தகன் காலத்தில் இந்திர விழா 
எடுக்கப்பட்டது குறிப்பிடத்தக்கதாகும். வைணவக் கோயில்களில் உறியடி
விழாவும், திருப்பள்ளியறை நாச்சியாருக்கு (ஆண்டாளுக்கு) ஆடித் திருப்பூர
நோன்பும், சங்கராந்தியும் கொண்டாடப்பட்டன.
நவக்கிரக வழிபாடு தமிழகமெங்கணும் பரவியிருந்தது. சூரியனுக்குத்
தனிக் கோயில்கள் எழுப்பப்பட்டன. சூரியனார் கோயில் என்னும் ஊரில்
கோயில் கொண்டுள்ள சூரியனுக்கு முதலாம் குலோத்துங்கன் வழிபாடுகள்
ஏற்பாடு செய்தான். சூரிய தேவனுக்கும் சுந்தரமூர்த்தி சுவாமிகளுக்கும்
இருக்கு வேதத்திலிருந்து சௌரம் ஓதுவதற்காக முதலாம் இராசேந்திரன்
திருநாமநல்லூரில் அறக்கட்டளை ஒன்றை நிறுவினான். சைவத்தில்
தமிழ்மறை எனப்படும் தேவாரத் திருப்பாட்டின் ஆசிரியரான சுந்தரருக்கு
முன்பு வடமொழி வேதபாராயணம் செய்ய அறக்கட்டளை பிறந்தது
குறிப்பிடத் தக்கதாகும்.

**வேண்டுதல்**

தம்முடைய எண்ணங்கள் நிறைவேற வேண்டும் என்று சுவாமியின்
முன்பு பிரார்த்தனை செய்துகொண்டு காணிக்கை செலுத்திக்கொள்ளும்
வழக்கம் பதின்மூன்றாம் நூற்றாண்டிலேயே காணப்படுகின்றது. காணாமற்போன
நல்லமங்கை என்ற
தன் மகள் கிடைத்துவிட்டதற்காகக் கூத்தன் என்ற
பொற்கொல்லன் ஒருவன் சுவாமிக்கு நெற்றிப்பட்டம் ஒன்று செய்து
கொடுத்தான்.

**இலக்கியம்**

இப்போது வழக்கில்
இல்லாத நூல்கள் சிலவற்றின் பெயர்கள்
கல்வெட்டுச் செய்திகளில் வெளியாகியுள்ளன. ‘சைவநெறி கண்ட
அரும்பாக்கத்து அறநிலை விசாகன் திரைலோக்கியமல்லன் வச்சராசன்’
என்பான் ஒருவன் பாரதத்தை எழில்மிக்க தமிழில் மொழிபெயர்த்தான் என்று
மூன்றாங் குலோத்துங்கன் காலத்துத்
திருவாலங்காட்டுக் கல்வெட்டு ஒன்று கூறுகின்றது. ‘குலோத்துங்க சோழன்
சரிதை’ என்ற நூல் ஒன்றை மானகுலாசனிச் சேரியைச் சேர்ந்தவனான
‘திருநாராயண பட்டன் என்கிற கவி குமுதசந்திரபண்டிதன்’ என்பான்
இயற்றினான். முதலாம் குலோத்துங்கன் ஆணையின்மேல் வீரநாராயண
விண்ணகர் ஆழ்வார் கோயிலின் முன்பு அமைக்கப்பட்ட மிகப் பெரியதொரு
மேடையின்மேல் அந்நூல் அரங்கேற்றம் செய்யப்பட்டது. அதன்
ஆசிரியருக்கு நிலங்கள் தானமாகக் கொடுக்கப்பட்டன. புலவன் ஒருவன்
ஒரு குறுநில மன்னன்மேல் பிள்ளைக்கவி பாடிப் பரிசில்பெற்றான். 
முதலாம் குலோத்துங்கன் காலத்திலேயே கன்னிவன புராணம் என்ற ஒரு
நூலையும், நாடகம் ஒன்றையும் கமலாலயப்பட்டன் என்ற ஒரு புலவன்
இயற்றிப் பரிசில்கள் பெற்றான். மேலே குறிக்கப்பட்ட நூல்கள் யாவும்
இப்போது மறைந்தொழிந்தன.

சோழர் காலத்தில் தமிழ் வளர்ச்சியானது மிக உயர்நிலையை எட்டி
இருந்தது. பல அரிய நூல்கள் இயற்றப்பட்டன. அவற்றின் சீரும் சிறப்பும்
இன்றளவும் மங்காமல் ஒளிர்ந்து வருகின்றன. கல்லாடனார் இயற்றிய
கல்லாடம் என்னும் அகத்துறை நூல் ஒன்று சிறப்பாகக் குறிப்பிடத்தக்கது.
மாணிக்கவாசகரின் திருக்கோவையாரில் உள்ள செய்யுள்களுள் ஒரு நூற்றை
அடிப்படையாகக் கொண்டு நூறு அகவற்பாக்களால் ஆக்கப்பட்டது இந்நூல்.
வழக்கொழிந்த சங்கப் பாடல்களின் போக்கிலேயே இந்நூலின் பாட்டுகள்
யாக்கப்பட்டுள்ளன. இக் கல்லாடனார் சங்க காலத்துக் கல்லாடனாரினின்றும்
வேறானவர். இவர் ஒன்பதாம் நூற்றாண்டினர் என்று கொள்ளத்தகும்.
பதினோராந் திருமுறையில் சேர்க்கப்பட்டுள்ள திருக்கண்ணப்பதேவர்
திருமறம் என்னும் நூலையும் இவரே பாடினார் என்பர். முதலாம்
குலோத்துங்கன் காலத்தவரான செயங்கொண்டார் என்பவர் கலிங்கத்துப்
பரணி என்னும் நூலைப் பாடினார். போரில் ஆயிரம் யானைகளைக் கொன்று
வெற்றிகண்ட மன்னனின் புகழைப் பாடுவது பரணி என்பதாகும். பரணி
பாடுவது எளிதன்று. ‘பரணிக்குச் செயங்கொண்டார்’ என்று இலக்கிய உலகம்
இப் புலவர் பெருமகனைப் பாராட்டி வருகின்றது. சோழ மன்னரின் இராச
பாரம்பரியத்தைப் பற்றிப் பல செய்திகளை இது கொண்டுள்ளது.
குலோத்துங்கன் கலிங்கத்துப் போரைப் பற்றிப் பரவுவது இந்நூல். இது
வரலாற்றுச் சிறப்புடையதாகும். இது தாழிசை என்னும் செய்யுள்களால்
அமைந்துள்ளது. பாட்டுகள் சொல்லினிமையையும்,
இசையையும், பல்வேறு சந்தங்களையும், சிதைவுறாத முழுச்
சொற்கோவையையும் கொண்டு மிளிர்கின்றன. வீரம் மட்டுமன்றி
நகைச்சுவையும் இந் நூலில் பொலிவதைக் காணலாம். ‘கடை திறப்பு’, ‘கூழ்
அடுதல்’ என்னும் பகுதிகள் தமிழ் இலக்கியத்தில் ஈடிணையற்ற படைப்புகளாக
இருக்கின்றன. ‘முருகிச் சிவந்த கழுநீரும் முதிரா இளைஞர் ஆருயிரும்
திருகிச் செருகும் குழல் மடவீர் செம்பொற் கபாடம் திறமினோ’ என்னும்
பாடலும், 
‘உயிரைக் கொல்லாச் சமண்பேய்கள் ஒரு போழ்து உண்ணும்,
அவை உண்ண மயிரைப் பார்த்து நிணத்துகிலால் வடித்துக் கூழை வாரீரே’
என்னும் பாடலும், ‘அவதியில்லாச் சுவைக் கூழ்கண்டு அங்காந்து
அங்காந்து அடிக்கடியும் ‘பவதி பிட்சாந்தேஹீ’ எனும் பனவப் (பார்ப்பன)
பேய்க்கு வாரீரே’ என்னும் பாடலும் படிப்பவர் முகத்தில் புன்னகையை
வருவிக்கும் நகைச்சுவையைக் கொண்டுள்ளன.

கலிங்கத்துப் போரைப்பற்றிப்
புகழ்ந்து பேசும் பல பாடல்கள் வீரசோழியம், தண்டியலங்காரம்
ஆகியவற்றின் உரையாசிரியர்களால் எடுத்தாளப்பட்டுள்ளன.
சோழ மன்னரின் ஆட்சிக் காலத்துக்கே பெருமையையும் புகழையும்
ஈட்டித் தந்தவர்கள் ஒட்டக்கூத்தர், கம்பர், புகழேந்தி, சேக்கிழார் ஆகிய
மாபெரும் புலவர்கள் ஆவர். ஒட்டக்கூத்தரும் கம்பரும் உடன்காலத்தவர்கள்
என்றும், அவர்களுக்குள் புலமைக் காய்ச்சல் புகைந்துகொண்டே இருந்தது
என்றும் பல செவிவழி வரலாறுகள் உண்டு. ஒட்டக்கூத்தர் தம்மைப்
புரந்துவந்தவனான காங்கேயன் என்ற குறுநில மன்னன்மேல் நாலாயிரக்
கோவை என்னும் நூல் ஒன்றைப் பாடியுள்ளார். மூவருலா என்னும் நூலை
எழுதியவரும் அப் புலவரேயாவார். விக்கிரம சோழனின் கலிங்கத்துப்
போரைப் பாராட்டிப் பரணியொன்றும் இவர் பாடினார். அன்றியும்
தக்கயாகப்பரணி, குலோத்துங்கன் பிள்ளைத்தமிழ், ஈட்டி எழுபது,
எழுப்பெழுது, சரசுவதியந்தாதி, அரும்பைத் தொள்ளாயிரம் ஆகிய
நூல்களையும் இவர் பாடியுள்ளார். இராமாயணத்தின் உத்தர காண்டத்தைப்
பாடியவர் ஒட்டக்கூத்தரே என்று கூறுவர். உத்தரகாண்டம் உட்படக்
கம்பராமாயணம் 12,016 பாடல்களைக் கொண்டுள்ளது.
கல்வியிலும், கவித்திறனிலும், கற்பனை வளத்திலும், கருத்து
ஆழத்திலும், சொல்லாட்சியிலும் ஒட்டக்கூத்தரை மிஞ்சியவர் கம்பர். கம்பர்
இயற்றிய இராமாயணம் தமிழிலக்கியத்துக்கு மணிமுடியாக அமைந்துள்ளது ;
அக் காலத்தை வென்று என்றும் சீரிளமை குன்றாது ஒளிர்ந்து வருகின்றது.

கம்பர் வான்மீகி முனிவரின் வடமொழி இராமாயணத்தை முதல்
நூலாகக் கொண்டு தம் நூலை இயற்றினார். என்பது மரபாக உள்ளது.
ஆனால், கதையின் அமைப்பிலும், போக்கிலும் கதைப் பாத்திரங்களின்
அமைப்பிலும், கம்பர் தமிழ்மரபுக்கேற்பத் தம் நூலில் பல மாறுதல்களைச்
செய்துள்ளார். வான்மீகி முனிவர் இராமனை ஓர் அரசகுமாரனாகவே
தீட்டியிருக்கின்றார். கம்பர் இராமனைத் திருமாலின் அவதாரமாகவே கொண்டு
தம் கதையை நடத்துகின்றார். இராவணன் சீதையைத் தன் கைகளால் மார்புற
அணைத்துத் தூக்கிக் கொண்டு போனான் என்று வான்மீகி கூறுகின்றார்.
ஆனால், கம்பரின் தமிழ் உள்ளம் அப்படி கூற ஒப்பவில்லை. உலகம் ஈன்ற
தாயான சீதாப் பிராட்டியைப் பிறன் ஒருவன் தீண்டினால் உயிர்
வாழமாட்டாள் என்று எண்ணி இராவணன் அவள் நின்ற நிலத்தையே
அகழ்ந்து தூக்கிக் கொண்டு போனான் என்று கம்பர் கூறுகின்றார். இதைப்
போன்ற அடிப்படை மாறுதல்கள் பல செய்து தமிழரின் பண்பாட்டைத் தம்
நூலில் பொதிந்து வைத்து அதற்குப் பாதுகாப்பிட்டார். தமிழ்மொழியானது
கம்பரின் கைகளில் சொக்கத் தங்கத்தைப் போல இழுத்த இழுப்புக்கு
வந்துள்ளது. கம்பர் தமக்கு விருப்பமான முறையில் எல்லாம் இலக்கண
வரம்பை மீறியும் எழுத்தாட்சியும் சொல்லாட்சியும் மாற்றிக் கொள்ளக்கூடிய
ஆற்றலையும் அதிகாரத்தையும் பெற்றிருந்தார். அதனால், கவிச்சக்கரவர்த்தி
என்ற ஒரு பாராட்டும் கிடைத்தது. கம்பரின் கவிகள் சொல்லாழம் உடையன ;
பொருள்நயம் வாய்ந்தன. கம்பரின் கவிகளில் பொருள்நயங் காண்டலையே
ஒரு பெருங்கலையாகத் தமிழ்ப் புலவர்கள் கருதுவர். ‘கம்பன் வீட்டுக்
கட்டுத்தறியும் கவி பாடும்’ என்று ஒரு பழமொழி
வழங்குகின்றது. அது கம்பரின் இலக்கியச் செறிவையும், அவரை
யண்டினவரையும் கவிகளாக்கிவிடக்கூடிய தமிழாற்றலையும் எடுத்துக் காட்டு
கின்றது. கற்பனைத் திறனில் கம்பரை மிஞ்சிய தமிழ்ப்புலவர்கள் தமிழக
வரலாற்றிலேயே முன்னும் பின்னும் பிறக்கவில்லை. மக்கள் உள்ளங்களின்
கூறுபாட்டையும், எழுச்சிகளையும், வேட்கைகளையும் நன்கு
ஆய்ந்துணர்ந்தவர் கம்பர்.

கம்பரைப் பற்றிய வரலாறுகள் பல வழங்கி வருகின்றன. அவற்றை
உண்மை என்று கூறுவதற்கோ, பொய்யென்று கூறுவதற்கோ போதிய
சான்றுகள் இல. கம்பர் தேரழுந்தூர் என்னும் ஊரைச் சேர்ந்தவர் என்றும்,
சடையப்ப வள்ளல் என்பவரால் புரக்கப்பட்டவர் என்றும் தெரிகின்றது.
திருக்கோடிக்கா கல்வெட்டு ஒன்று சடையப்ப வள்ளலைப் பற்றிய செய்தி
ஒன்றைக் கூறுகின்றது. அவன் சேதிபன் என்றும், பிள்ளைப் பெருமாள்
என்பவனின் மகன் என்றும், புலவரையும் வறியோரையும் புரந்த பெரிய
வள்ளல் என்றும், அவன் இவ் வுலகத்தையே தரப்பெற்றாலும் பொய்
மொழியான் என்றும் அது கூறுகின்றது. அக் கல்வெட்டு முதலாம்
குலோத்துங்கன் (1070-1120) காலத்தியதாகும். அதில் குறிப்பிடப்பட்டுள்ள
சடையப்ப வள்ளலே கம்பரின் புரவலன் என்று கொள்ள வேண்டும்.
கம்பர் இராமாயணத்தின் முதல் ஆறு காண்டங்களை மட்டும் பாடினார்
என்றும், ஏழாங் காண்டம் ஒட்டக்கூத்தரால் பாடப்பட்டதென்றும் கூறுவர்.
கம்பர் காலத்தைப் பற்றிய ஆராய்ச்சி இன்னும் முடிவுறவில்லை. எனினும்,
சில அகச்சான்றுகளைக் கொண்டு கம்பர் மூன்றாம் குலோத்துங்கன் (1178-1216)
காலத்தவர் என்றும், ஒட்டக்கூத்தர், புகழேந்தி ஆகியவர்களுடைய முதுமைக்
காலத்தில் உடன்வாழ்ந்தவர் என்றும் சில ஆய்வாளர்கள் முடிவு
கட்டியுள்ளனர். சீவகசிந்தாமணியின் மொழி வளத்தையும்,
கற்பனைத்திறத்தையும் கம்பரின் ஒப்பற்ற படைப்பில் காணலாம். கம்பர்
ஏரெழுபது, சடகோபர் அந்தாதி, மும்மணிக்கோவை ஆகிய நூல்களையும்
இயற்றினார் எனக் கொள்ளுவர். அந்தாதியும் மும்மணிக் கோவையும்
இப்போது மறைந்து போய் விட்டன ;
வழக்கில் இல்லை.

**அவ்வையார்**

கம்பரின் உடன்காலத்தவராக அவ்வையார் என்றொரு பெண்பாற்
புலவர் இருந்தார் என அறிகின்றோம். இவருடைய கல்வியறிவு கம்பரின்
கல்வியறிவைவிடச் சிறந்ததென்றும், இவர் கம்பரையே பன்முறை சொற்போரில்
மடக்கியவர் என்றும் செவிவழி வரலாறுகள் கூறுகின்றன. ஆத்திசூடி முதலாய
நீதி நூல்களை யாத்தவர் இந்த அவ்வையாரே எனக் கொள்ளுகின்றனர்.
புறநானூற்றுப் புலவரான அவ்வையாரும், விநாயகர் அகவல் இயற்றிய
அவ்வையாரும் இவரினும் வேறானவர்.

**புகழேந்தி**

புகழேந்திப் புலவர் தொண்டைமண்டலத்தில் பிறந்தவர் ; பாண்டியன்
அவையை அணிசெய்தவர். இவரைப்பற்றியும் மாறுபாடான வரலாறுகள்
வழங்கிவருகின்றன. இவருக்கு அழியாப் புகழை வாங்கித் தந்தது நளவெண்பா
என்னும் நூலாகும். அது பயிலுந்தோறும் பயிலுந்தோறும் இன்பம் பயப்பது.
வெண்பா என்னும் செய்யுள் வகையானது, புலவர்க்குப் புலி
என்பர். எனினும், புகழேந்திப் புலவர் வெண்பாவைக் கொண்டே நளன்
கதையை வெகு அழகாகப் பாடியுள்ளார். கருத்து வளத்திலும்,
சொல்லோட்டத்திலும், வெண்சீர்களின் அமைப்பிலும் புகழேந்தியின்
நளவெண்பாவானது ஏனைய காவியங்களினின்றும் தனித்து நி்ற்கின்றது.
கடற்கரையில் மக்களின் நடையொலியைக் கேட்டு அஞ்சியோடி மணலுக்குள்
புகுந்து ஒளியும் நண்டுகளைக் கண்டு ஏக்கமுடன் கேள்விகள் கேட்கும்
நளனுடைய உள்ளத்தின் துன்பம் தோய்ந்த நிலை, இந்நூலைப் படித்தவர்கள்
நெஞ்சில் என்றுமே பதிந்து நிற்கும். பதினேழு, பதினெட்டாம்
நூற்றாண்டுகளில் பாடப்பட்ட அல்லியரசாணி மாலை, புலந்திரன் களவு
மாலை, பவளக்கொடி மாலை, ஏணி ஏற்றம், தேசிங்குராசன் கதை
ஆகியவற்றையும் புகழேந்திப் புலவரின் படைப்புகள் எனக் கொள்ளும்
தவறான எண்ணம் எப்படியோ ஏற்பட்டுள்ளது.

**கோவைகள்**

குலோத்துங்கன் கோவை, தஞ்சைவாணன் கோவை என்னும் இரு
நூல்களும் சோழர் காலத்தில் இயற்றப்பட்டவையாம். முன்னதன் ஆசிரியர்
இன்னாரெனத் தெரியவில்லை. தஞ்சைவாணன் கோவையைப் பாடியவர்
பொய்யாமொழிப் புலவராவார். திருச்சிற்றம்பலக் கோவையை யடுத்துச்
சிறப்புடன் பயிலப்படுவது இக் கோவையே யாகும்.

**சமண காவியங்கள்**

சோழருடைய ஆட்சிக் காலத்தில் சமணரால் இயற்றப்பட்ட
காவியங்களும், தோத்திரப் பாடல்களும், இலக்கண நூல்களும் பல தோன்றின.
காவியங்களுள் மிகப்பெரிய காவியங்களாகச் சீவகசிந்தாமணியையும்
பெருங்கதையையும் குறிப்பிடலாம். சீவக சிந்தாமணி திருத்தக்கதேவரால்
இயற்றப்பட்டது. இவர் பத்தாம் நூற்றாண்டின் தொடக்கத்தில் வாழ்ந்தவர்
எனக் கருதுகின்றனர். இவர் சோழர் குலத்தில் பிறந்தவர் என்றும், வஞ்சி
யென்னும் ஊரிலிருந்து பொய்யாமொழி என்பவரால் புகழப் பெற்றவர் என்றும்
நச்சினார்க்கினியரின் உரையினின்றும் தெரிந்துகொள்ளுகின்றோம். இவர்
தமிழிலும் வடமொழியிலும் புலமை சான்றவர்; சமண சமய நூல்களை
ஐயந்திரிபறப் பயின்றவர்; சமண சமயத்தைத் தழுவி இளமையிலேயே துறவு
பூண்டவர். திருத்தக்கதேவர் இந்நூலில் பலவகையான இலக்கியச் சுவைகளை
அமைத்துப் பாடியுள்ளார். இந்நூற் பாடல்கள் விருத்தப்பாவால்
ஆக்கப்பட்டுள்ளன ;
பல நயங்களையும்
பொருள் நுணுக்கங்களையும் கொண்டு மிளிர்கின்றன. இந் நூல் கூறும்
கதையானது வடநாட்டுச் சார்பு உடையது எனினும் தமிழகத்துச் சமூகத்தைப்
பின்னணியாக வைத்துப் பாடப்பட்டுள்ளது. எனவே, திருத்தக்கதேவர்
காலத்தைப்பற்றிய செய்திகளை இந்நூலினின்றும் அறிந்துகொள்ளலாம். சோழர்
காலத்திய நாகரிகம், பண்பாடு, வாழ்க்கை முறைகள் ஆகியவற்றைப் பற்றிய
குறிப்புகளைக் கொண்டுள்ள ஒரு கலைக்களஞ்சியமாக விளங்குகின்றது இந்
நூல். சீவக சிந்தாமணிக்கு மணநூல் என்றும் ஒரு பெயருண்டு. சீவகன் என்ற
மன்னன் மகளிர் எண்மரைத் தனித்தனித் திருமணம் செய்துகொண்டதும், ஒரு
பெண்ணைத் தன் தோழனுக்குத் திருமணம் செய்துவைத்ததுமான செய்திகளை
இந் நூல் கூறுகின்றது. இந் நூலைச் சமணர்கள் பூசித்துப் பாராயணம்
செய்வர். இந் நூலுக்கு நச்சினார்க்கினியர் சிறந்ததொரு விரிவுரை தந்துள்ளார்.
சீவகசிந்தாமணியில் வரும் கருத்துகளும், கதைகளும் பல தமிழ் நூல்களிலும்
உரைகளிலும் ஆளப்பட்டுள்ளன. கம்பரைப் போலவே இந் நூலாசிரியரும்
தமிழைப் பாராட்டியுள்ளார். அழகிய பெண்களைத் ‘தமிழ் தழீஇய சாயலர்’ 
என்று திருத்தக்கதேவர் புகழ்கின்றார். கம்பர் ‘வண்டு தமிழ்ப் பாட்டிசைக்கும்
தாமரையே’ என்றும், அதிவீரராம பாண்டியன் ‘தமிழினும் இனிய
மென்மையவாகி’ என்றும் பாடியது திருத்தக்கதேவரின் பாராட்டை
நினைவுக்குக் கொண்டு வருகின்றன.

தமிழ்மொழிக்கு வளமூட்டிய மற்றொரு சமண காவியம் பெருங்கதை
என்பது ;
கொங்குவேளிர் என்ற புலவரால் பாடப்பட்டது. குணாட்டியர்
என்பார் பைசாச மொழியில் இயற்றிய உதயணன் கதையை இந் நூல் தமிழில்
கூறுகின்றது. இதில் இடையிடையே சமண தத்துவங்கள் விளக்கப்படுகின்றன.
இந் நூலின் முதற் பகுதியும் இறுதிப் பகுதியும் கிடைத்தில. இது நிலைமண்டில
ஆசிரியப் பாக்களினால் ஆக்கப்பட்டுள்ளது.
இந் நூலின் ஆசிரியரான கொங்குவேளிர் என்பவர் கொங்கு நாட்டு
வேளாள வகுப்பைச் சேர்ந்தவர். இவர் வாழ்ந்த ஊர் கொங்கு நாட்டில் உள்ள
விசயமங்கையாகும். இவர் வாழ்ந்த காலம் இன்னும் தெளிவாகவில்லை.
அடியார்க்குநல்லார் தம் சிலப்பதிகார உரையில் இந் நூலைச் சிந்தாமணி
என்னும் பெயருக்கு முன்பு வைத்துக் குறிப்பிடுவதால் இந் நூலாசிரியரான
கொங்குவேளிர் திருத்தக்கதேவருக்கும் முற்பட்டவரோ என்று எண்ண
வேண்டியுள்ளது.

பெருங்கதையும் சீவகசிந்தாமணியைப் போலவே ஒரு கலைக்
களஞ்சியமாக விளங்குகின்றது. கொங்குவேளிர் வாழ்ந்திருந்த காலத்து
வழங்கிய பழக்கவழக்கங்கள், வாழ்க்கை முறைகள் ஆகியவற்றை இந்நூலின்
வாயிலாக அறிந்துகொள்ளக்கூடும். இன்றைய நாளில் நடைபெறுவதைப்
போலவே அந் நாளிலும் சிறு பிள்ளைகள் தெருவில் பெண்கள் போடும்
கோலங்களைச் சிதைப்பது வழக்கம்.
காலை வேளையில் வாரிவிடாத
தலைமயிரை விரித்துக்கொண்டு விளையாடும் அச் சிறுவரை ‘முனித்தலைச்
சிறார்’ (முனிவருடைய பரட்டிய தலைபோன்ற சிறுவர்கள்) என்று கூறுவது
இந் நூலைப் பயில்வோர் முகத்தில் புன்முறுவலைத் தோற்றுவிக்காமல் இராது.
வளையாபதி, நீலகேசி என்னும் சமண காவியங்களும், குண்டலகேசி
என்னும் பௌத்த காவியமும் சோழருடய காலத்தில் இயற்றப்பட்டவையே.
திருவாகரம், பிங்கலத்தை என்னும் இரு நிகண்டுகளும் இக்
காலத்தவையேயாம். நன்னூல், நேமிநாதம், யாப்பருங்கலம், புறப்பொருள்
வெண்பாமாலை, வெண்பாப் பாட்டியல், வீரசோழியம், தண்டியலங்காரம்
ஆகிய இலக்கண நூல்கள் தோன்றிச் சோழரின் ஆட்சியை அணிசெய்தன.

**பெரிய புராணம்**

பெரிய புராணத்தைப் பாடியவர் சேக்கிழார் ஆவார். இவர்
சென்னைக்கு அண்மையில் உள்ள குன்றத்தூரில் பிறந்தவர். அநபாயன் என்ற
சோழ மன்னனுக்கு அமைச்சராகப் பணியாற்றினார். இவருடைய தமிழ்ப்
புலமையையும், நுண்ணறிவையும் பாராட்டிய மன்னன் இவருக்கு
‘உத்தமசோழப் பல்லவன்’ என்றொரு விருதைச் சூட்டினான். சைவ
நாயன்மார்கள் அறுபத்து மூவரையும், தொகையடியார்களையும் சுந்தரமூர்த்தி
சுவாமிகள் ‘தில்லைவாழ் அந்தணர்தம் அடியார்க்கும் அடியேன்’ என்று
தொடங்கும் திருத்தொண்டத் தொகையில் வைத்துப் பாடினார். அவருடைய
திருப்பாட்டை விரித்து நம்பியாண்டார் நம்பிகள் கலித்துறை அந்தாதி
ஒன்றைப் பாடினார். அநபாய சோழனானவன் சமண காவியமான
சீவகசிந்தாமணியைப் பயின்று, அதன்கண் கூறப்பெறும் சமண தத்துவத்தை
மெய்யென்று பலபடப் பாராட்டிக் கொண்டிருந்தான். சேக்கிழார்
அவனுக்குச் சைவத்தின் பெருமையை உணர்த்தவும், சிவத் தொண்டர்களின்
பெருமையை உலகெலாம் கேட்டு வியக்கவும் திருத்தொண்டர் புராணம்
என்னும் பெரிய புராணத்தைப் பாடினார். இவர் சோழநாட்டு அமைச்சராக
இருந்தமையால் நாடுமுழுதும் சென்று நாயன்மார்களின் வாழ்க்கை
வரலாறுகளைப் பற்றிய பல உண்மைகளைத் துருவியாராய்ந்து பல
செய்திகளை அறிந்துகொள்ளும் வாய்ப்பைப் பெற்றிருந்தார். பெரிய
புராணத்தைப் பாடுவதற்குச் சிதம்பரத்தில் கோயில்கொண்டுள்ள
அம்பலத்தாடுவானே ‘உலகெலாம்’ என்று முதல் அடி எடுத்துக்
கொடுத்தானாம். சேக்கிழார் இந் நூலை 4,286 செய்யுள்களில் ஓராண்டுக்கால
அளவில் முடித்துச் சிதம்பரம் கோயிலில் ஆயிரக்கால் மண்டபத்தில் இதை
அரங்கேற்றினார் என்று சேக்கிழார் புராணம் கூறுகின்றது. அநபாயசோழன்
சேக்கிழாரைப் பசும்பட்டினால் போர்த்தி அவரையும், பொற்கலத்தில்
இட்டுவித்த பெரிய புராணத்தையும் யானைமேல் ஏற்றித் தானுங் கூட
இவர்ந்திருந்து, புலவர் பெருமானுக்குத் தன் இருகையாலும் கவரி வீசித்
திருவீதிக் கோலங்கண்டான். இக் காட்சியைக் கண்டு களித்த மக்கள், ‘மதுர
இராமாயணக் கதை உரைசெய்த வான்மீக பகவானும் ஒப்பல்ல, விதிவழி
பாரதம் உரைசெய்து கரைசெய்த வேதவியாசனும் ஒப்பல்ல...’ என்று
சேக்கிழாரைப் புகழ்ந்து பரவினார்கள்.

சேக்கிழாரைத் தன் அமைச்சராகக் கொள்ளும் பெரும் பேறு வாய்க்கப்
பெற்ற அநபாயசோழன் என்பான், இரண்டாம் இராசராசசோழனே என்பர்
ஆய்வாளருள் சிலர். இவரை இரண்டாம் குலோத்துங்கன் ஆட்சியின்
பிற்பகுதியிலும் இரண்டாம் இராசராசன் ஆட்சியின் முற்பகுதியிலும்
வாழ்ந்தவராகக் கொள்ளுவது பொருத்தமானதாகத் தெரிகின்றது.
பெரும்பற்றப்புலியூர் நம்பி என்பவர் திருவிளையாடற் புராணம் ஒன்றை
இயற்றினார். அவர் பதின்மூன்றாம் நூற்றாண்டின் தொடக்கத்தில்
வாழ்ந்திருந்தவர் என ஆய்வாளர் கருதுகின்றனர். சிவபெருமான் மதுரையில்
மேற்கொண்ட அறுபத்து நான்கு திருவிளையாடல்களை விளக்கிக் கூறுவது
இந் நூல்.
சைவத் திருமுறைகளின் தொகுப்பில் ஒன்பதாம் திருமுறையில்
சேர்க்கப்பட்டுள்ள பாடல்களில் சிலவற்றைப் பாடியவர்கள் கண்டராதித்தர்,
கருவூர்த்தேவர் என்போர் ஆவர். கண்டராதித்தர், முதலாம் பராந்தக
சோழனின் மகன். கருவூர்த்
தேவர் முதலாம் பராந்தகனின் நண்பர். பெருவுடையார் கோயில் இலிங்கம்
நன்கு பதிவுறவில்லை யென்றும், கருவூர்த் தேவர் தம் ஆன்மீக
ஆற்றலைக்கொண்டு அதைப் பதிப்பித்தனர் என்றும் கூறுவர். இவர்
மாபெரும் சித்தர்களில் ஒருவராக வைத்து எண்ணப்படுகின்றார். இவருடைய
பெயரில் மருத்துவம், இரசவாதம், பூசை விதிகள் ஆகிய நூல்கள் பல வழங்கி
வருகின்றன.

**மெய்கண்டார்**

சைவ சித்தாந்தக் கோட்பாடுகளை முறைப்படுத்திச் சிவஞான போதம்
என்னும் ஒரு நூலை இயற்றியவர், வேளாளர் குலத்தைச் சார்ந்த
மெய்கண்டார் ஆவார். இவர் பதின்மூன்றாம் நூற்றாண்டின் முற்பகுதியில்
வாழ்ந்தவர் ;
குழந்தைப் பருவத்திலேயே மெய்யுணர்வு பெற்றவர் என
வரலாறுகள் கூறுகின்றன. வடமொழியில் உள்ள இரௌரவ ஆகமத்தின்
மொழிபெயர்ப்பு இந் நூல் எனச் சிலர் கூறுவர். வடமொழி ஆகமத்தையும்,
சிவஞான போதத்தையும் ஒப்புநோக்கி ஆய்பவர்கட்கு இவ் விரண்டினிடையே
பல வேறுபாடுகள் புலப்படும். சிவஞான போதம் பன்னிரண்டு சூத்திரங்களால்
ஆனது. அது பதி, பசு, பாசம் என்னும் சைவ சித்தாந்த முப்பொருளின்
உண்மை கூறி, அவற்றுள் காணப்படும் தொடர்பை விளக்கி இறுதியில்
உயிரானது பெறவேண்டிய வீடுபேற்றையும் விளக்கிக் காட்டுகின்றது. இப்
பன்னிரு சூத்திரங்களுக்கு உதாரண வெண்பாக்களையும் மெய்கண்டாரே
இயற்றியுள்ளார்.
சிவஞான போதம் எழுதுவதற்கு முன்பு வாகீச முனிவர் ஞானாமிர்தம்
என்னும் சைவ சித்தாந்த விளக்கம் ஒன்றைப் பாடினார். அது சரியை, கிரியை,
யோகம், ஞானம் என்னும் நான்கு பாதங்களால் ஆனது. இப்போது
ஞானபாதம் மட்டுந்தான் கிடைத்துள்ளது. ஏனைய மூன்றும் மறைந்துபோய்
விட்டன. ஞானாமிர்தம் ஆசிரியப் பாக்களால் ஆக்கப்பட்டது ;
எளிதில்
பொருள் காண வியலாதது. வாகீச முனிவர் திருவொற்றியூரில்
வாழ்ந்திருந்தவர்.

திருவியலூர் உய்யவந்த தேவநாயனார் இயற்றிய ‘திருவுந்தியார்’
என்னும் நூலும், திருக்கடவூர் உய்யவந்த தேவநாயனார் இயற்றிய
திருக்களிற்றுப்பாடியார் என்னும் நூலும் சைவ சித்தாந்தத் தத்துவங்களை
விளக்கும் பதினான்கு சிறந்த நூல்களுள் வைத்துப் போற்றப்படுகின்றன.
மெய்கண்டாரிடம் மெய்ப்பொருள் ஞானத்தைப் பெற்றவர் அருணந்தி
சிவாசாரியார் என்பவர். அவர் அந்தணர் ;
வேளாளர் ஒருவரைக் குருவாகக்
கொண்ட தனிச் சிறப்பைப் பெற்றவர். செய்யுள்களினால் ஒரு விரிவுரை
இயற்றினார். அதற்குச் சிவஞான சித்தியார் என்று பெயர். அது சுபக்கம்
என்றும், பரபக்கம் என்றும் இரு பகுதிகளாக அமைந்துள்ளது. நூல் மொத்தம்
629 செய்யுள்களால் ஆனது. அருணந்தி சிவாசாரியார் இருபா இருபஃது
என்று மற்றொரு நூலையும் இயற்றியுள்ளார். திருவதிகையில் வாழ்ந்தவரான
மனவாசகங் கடந்தார் ‘உண்மை விளக்கம்’ பாடினார். பதின்மூன்றாம்
நூற்றாண்டில் சிதம்பரத்தின் கிழக்கெல்லையில் உள்ள கொற்றவன்குடி
என்னும் ஊரில் வாழ்ந்தவரான உமாபதி சிவாசாரியார் என்பவர் தில்லை
மூவாயிரவரில் ஒருவர். அவர் எட்டுச் சித்தாந்த நூல்களை இயற்றினார்.
அவர் சைவ சித்தாந்த உண்மைகளை யுணர்ந்து அவற்றில் தோய்ந்திருந்தார்.
ஆதலின், தில்லைத் தீட்சிதர்கள் அவரைக் குலத்தினின்றும் விலக்கி ஒதுக்கி
வைத்தனர் எனக் கூறுவர். சிவப்பிரகாசம், திருவருட்பயன், வினா வெண்பா,
போற்றிப் பஃறொடை, கொடிக்கவி, நெஞ்சுவிடு தூது, உண்மைநெறி விளக்கம்,
சங்கற்ப நிராகரணம் என்பவை இவர் அளித்துள்ள சித்தாந்த
இலக்கியங்களாம். இந் நூல்களல்லாமல் அவர் திருத்தொண்டர் புராணம்
ஒன்றையும், திருத்தொண்டர் புராண சாரம், திருமுறைகண்ட புராணம்,
சேக்கிழார் புராணம் ஆகியவற்றையும் பாடியுள்ளார்.

**வைணவ இலக்கியம்**

சோழர் காலத்தில் வைணவச் சார்புள்ள நூல்கள் அதிகமாகத்
தோன்றவில்லை. நாலாயிரத் திவ்வியப் பிரபந்தப் பாடல்கள் நாதமுனிகளால்
தொகுக்கப்பட்டனவாயினும், அவற்றின் அடிப்படையில் வைணவத் தத்துவ
நூல்கள் தமிழில் தோன்றவில்லை. யமுனாசாரியார், யாதவப் பிரகாசர்,
இராமநுசாசாரியார் ஆகியவர்கள் வடமொழியில் வைணவ இலக்கியத்தை
வளர்த்தார்கள். பொதுமக்கள் கேட்டுக்கேட்டு உளமுருகி நின்ற
ஆழ்வார்களின் இனிய பாசுரங்களுக்குத் தமிழும் வடமொழியும் கலந்த
மணிப்பிரவாள நடையில் விளக்கங்கள் எழுந்தன. எளிய மக்கள் எளிதில்
அறிந்துகொள்ள வியலாத, ஆடம்பரமான, வலிந்து பொருள் காணக்கூடிய
மணிப்பிரவாள நடையில் தோன்றிய இலக்கிய உரைகள் ஒருசில மக்களுக்கே
பயன்பட்டன. பெரியவாச்சான்பிள்ளை, நம்பிள்ளை ஆகியவர்கள்
விளக்கங்கள் தந்துள்ளனர். அவற்றுக்கு ஈடுகள் என்று பெயர். நம்மாழ்வாரின்
திருவாய்மொழிக்குக் குருகைப்பிரான் பிள்ளான் என்பார் எழுதிய
ஆறாயிரப்படி என்னும் ஈடும், கோனேரிதாசியை என்பார் எழுதிய
விளக்கமும் சிறப்பு மிக்கவை. திருவரங்கத்தமுதனார் என்பவர் தம் குரு
இராமாநுசாசாரியார் மேல் இராமாநுச நூற்றந்தாதி என்னும் புகழ்மாலை
ஒன்றைப் பாடியுள்ளார். தென்மொழியிலும் வடமொழியிலும் கடலனைய
புலமையும், பல கலைகளில் வல்லமையும் வாய்ந்தவரான வேதாந்த தேசிகர்
கி.பி. 1268-ல் பிறந்து நூறாண்டுகளுக்கு மேல் இவ்வுலகில் வாழ்ந்திருந்து கி.பி.
1369-ல் திருநாடு அலங்கரிக்கச்
சென்றார். அவர் தமிழில் 24
பிரபந்தங்களையும் வடமொழியில் 84 பிரபந்தங்களையும் இயற்றினார்.
ஆழ்வார்கள் பாடிய நாலாயிரத் திவ்வியப் பிரபந்தப் பாசுரங்கள் வடமொழி
வேதத்துக்கு ஒப்பாகும் என்ற உண்மையை அவர் வலியுறுத்தி வந்தார்.
பிரபத்தி அல்லது அடைக்கலம் என்ற தத்துவத்தை அவர் நிலைநாட்டினார்.
வேதாந்த தேசிகர் வளர்த்த வைணவ மரபுக்கு வடகலை என்று பெயர்.
குரங்குக் குட்டியானது தானே தன் தாயை விடாமற் பற்றிக்கொண்டிருப்பதைப்
போல நாமே இறைவனைப் பற்றிக்கொண்டிருக்கவேண்டும் என்பது
அவருடைய சித்தாந்தம். அதற்கு மர்க்கட (குரங்கு) நியாயம் என்று
பெயர்.

பூனையானது தன் குட்டிகளைத் தானே தூக்கிச்சென்று பல இடங்களிலும்
வைத்துப் பாதுகாப்பதைப் போல ஆண்டவனே வந்து நம்மைக் காப்பாற்றிப்
பரமபதத்தையும் சாதிப்பான் என்பது தென்கலை வைணவரின் தேற்றம். அது
மார்ச்சால (பூனை) நியாயம் என வழங்கும். தேசிகரின் பாசுரங்களில்
இதயத்தை ஈர்க்கும் இசையைக் காணலாம் ; நெஞ்சை யள்ளும் பல்வண்ணச்
சொல்லழகைக் காணலாம் ; சொல்லுக்குச் சொல் தொடர்ந்து வீசும்
இறைவனின் திருவருள் மணத்தைக் காணலாம். வேதாந்த தேசிகர்
காஞ்சிபுரத்தில் வாழ்ந்திருந்தவர் ஆதலின், அந் நகரமே வடகலையாரின்
தலைநகரமாயிற்று. தென்கலை மரபு வளரும் சிறப்பைத் திருவரங்கம்
அடைந்து நின்றது.
வேதாந்த தேசிகரின் கருத்துகள் சில இராமாநுசாசாரியாரின்
கருத்துகளுடன் முரண்படுகின்றன. பகவானிடம் ஈடுபாடு கொண்டவர்களுக்குக்
குல வேறுபாடுகள் கிடையா என்பது இராமாநுசரின் கொள்கை. ஆனால்,
ஒவ்வோர் உயிரும் இறுதியில் பிராமணப் பிறப்பை எடுத்த பிறகுதான்
பரமபதம் எய்தும் என்பது தேசிகரின் கொள்கையாகும். எனினும், தேசிகர்
பெரியவாச்சான்பிள்ளை என்பவரால் தெளிவுறுத்தப் பெற்றார்
என்றும், அதன் பிறகு தாழ்ந்த குலத்தவரான திருப்பாணாழ்வார் மேல்
பிரபந்தம் ஒன்று பாடினார் என்றும் வைணவ வரலாறு ஒன்று கூறுகின்றது.
வடகலை-தென்கலைப் பூசல்களினால் எழுந்த கற்பனைக் கதைகளில் இஃதும்
ஒன்றுபோலும்.

**உரையாசிரியர்கள்**

தொல்காப்பியத்துக்கு உரைகண்ட இளம்பூரணர், சேனாவரையர்,
பேராசிரியர், நச்சினார்க்கினியர், தெய்வச்சிலையார் ஆகியவர்கள் சோழர்
காலத்து விளங்கியவர்களாவர். பேராசிரியர் திருச்சிற்றம்பலக்
கோவையாருக்கும் உரை இயற்றியுள்ளார். அடியார்க்கு நல்லார்
சிலப்பதிகாரத்துக்கு இணையற்ற உரையொன்றை எழுதித் தந்துள்ளார்.
மறைந்தொழிந்த பல தமிழ் நூல்கள், இசைத் தமிழ் நாடகத் தமிழைப்
பற்றியவை இவர் உரையில் குறிப்பிடப்படுகின்றன. திருக்குறளுக்கு உரை
வகுத்த பலருள் தலையாயவர் என்று கொள்ளப்படும் பரிமேலழகர் இக்
காலத்தைச் சேர்ந்தவரேயாவார். இவர் பரிபாடலுக்கும் உரை ஒன்று
கண்டுள்ளார்.

சோழர்களுடைய காலம் தமிழகத்தின் வரலாற்றில் ஒரு பொற்காலமாக
எண்ணப்படவேண்டும் என்பதில் ஐயமில்லை. குடியுயர்விலும்,
இறைப்பணியிலும் கண்ணுங்கருத்துமாக இருந்து சோழ மன்னர்கள் ஆக்க
வேலைகள் பல ஆற்றியுள்ளனர். மொழி வளர்ச்சியும் இலக்கிய வளர்ச்சியும்
என்றுமே இல்லாத பல படிகள் ஏற்றமுற்றிருந்தன. தமிழுக்குப் பொன்றாப்
புகழையும், பொலிவையும் தேடித் தந்த மாபெரும் இலக்கியப் படைப்புகள்
சோழர் காலத்தில் தோன்றியுள்ளன.
