---
layout: post
comments: true
title: 20. இருபதாம் நூற்றாண்டில் தமிழகம்
---

இந்தியாவின் வைஸ்ராயாக இருந்த கர்ஸன் பிரபு (1899-1905)
வங்காளத்தைப் பிரித்து மக்கள் நெஞ்சில் வஞ்சத் தீயை மூட்டினார்.
இங்கிலாந்து நாடாளுமன்றத்தில் இந்திய மந்திரியாக இருந்த மார்லி பிரபுவும்
இந்தியாவில் கர்ஸனையடுத்து வைஸ்யராகப் பதவியேற்ற மின்டோ பிரபுவும்
(1905) இந்தியாவுக்கு மேலும் சில அரசியல் உரிமைகள் வழங்கவேண்டும்
என்று ஓர் உடன்பாட்டுக்கு வந்தனர். அதற்கென அவர்கள் ஒரு திட்டம்
வரைந்து பிரிட்டிஷ் நாடாளுமன்றத்தில் அதை நிறைவேற்றி வைத்தனர். அச்
சீர்திருத்தத் திட்டத்துக்கு மின்டோ-மார்லி சீர்திருத்தம் (1909) என்று பெயர்
வழங்கலாயிற்று. மத்திய சட்டசபைகளும், மாகாணச் சட்டசபைகளும் இத்
திட்டத்தின்கீழ் விரிவுற்றன. சென்னைச் சட்டசபையில் 47 உறுப்பினர்கள்
அமர்வார்கள் என்றும், அவர்களுள் 21 பேர் அரசாங்கப் பதவியினர் என்றும்,
எஞ்சிய 26 அரசாங்கப் பற்றற்றவர்களாக இருப்பார்கள் என்றும், அவருள்
ஐவர் அரசாங்கத்தால் நியமனம் செய்யப்படுவர் என்றும் அந்தத் திட்டத்தில்
விதிக்கப்பட்டன. ஆனால், இயல்பாகவே அரசாங்கத்தால் நியமனம்
செய்யப்பட்ட உறுப்பினர் அரசுக்குச் சார்பாகவே, அரசாங்கப் பதவியிலிருந்த
உறுப்பினருடனே கலந்து கொள்ளுவர். அந் நிலையில் அரசாங்கப்
பற்றற்றவர்கள் 21 பேர் சிறுபான்மையராவர்; அரசாங்கப்
பதவியிலிருந்தவர்களும், நியமனம் செய்யப்பட்ட அரசாங்கப் பற்றற்ற ஐவரும்
ஆக 26 பேர் பெரும்பான்மையாய் விடுவர். எனவே, இந்தியருக்குப்
பிரிட்டிஷார் ஒரு கையால் கொடுத்த உரிமைகளை மற்றொரு கையால்
பறித்துக்கொள்ளும் சூழ்நிலை ஒன்று அத் திட்டத்தில் வேண்டுமென்றே
உருவாக்கப்பட்டிருந்தது. இத் திட்டமானது இந்தியக் குடிமக்களுக்குச் சுதந்தர
அரசியல் பயிற்சியளிப்பதற்கென வகுக்கப்பட்டதேயொழிய அதன்கீழ்ப் புதிய
உருப்படியான அரசியல் உரிமைகள் இந்தியருக்குக் கிடைக்கவில்லை.

தென்னாப்பிரிக்காவில் வெள்ளையருக்கு அடிமைப்பட்டுப் பலவகையான
இன்னல்களுக்கிடையே வாழ்ந்து வந்த இந்தியருடைய நலனுக்காக உழைத்து
ஓரளவு வெற்றிகண்டு உரம் பெற்றவராக மோகன்தாஸ் கரம்சந்த் காந்தி
தாயகம் திரும்பினார் (1917); உடனே காங்கிரஸ் அரசியல் நடவடிக்கைகளில்
மும்முரமாக ஈடுபட்டார். காங்கிரஸ் நிறுவனம் காந்தியடிகளின்
ஆணைகளுக்குக் கட்டுப்படுவதாயிற்று. அவருடைய செல்வாக்கானது வெகு
துரிதமாக வளர்ந்துவிட்டது. மான்டேகு-செம்ஸ்போர்டு சீர்திருத்தத்
திட்டத்தின்படி (1919) மாநில அரசுகளுக்குச் சற்று விரிவான உரிமைகள்
வழங்கப்பட்டன. அச் சீர்திருத்தங்களின்கீழ் அமைக்கப்பட்ட அரசில்
காங்கிரஸ் நிறுவனம் பங்குகொள்ள மறுத்து விட்டது. திவ்விய ஞானசபைத்
தலைவராக இருந்த அன்னிப் பெசன்ட் அம்மையாரும் மான்டேகு-
செம்ஸ்போர்டு திட்டத்தை எதிர்த்தார்; தாமே ‘ஹோம்ரூல்’ (சுயாட்சி) இயக்கம்
ஒன்றைத் தொடங்கினார். அரசாங்கம் அவர்மேல் நடவடிக்கைகள் எடுத்து
அவரைச் சிறையில் அடைத்தது. பெசன்ட் அம்மையாரின் புகழும் பன்மடங்கு
ஓங்கிற்று.

மான்டேகு-செம்ஸ்போர்டு திட்டத்தின்கீழ் வடிவமைக்கப்பட்ட
அரசியலுக்கு இரட்டையாட்சி (Dyarchy) என்று பெயர். அதன்கீழ் மாகாணக்
கவர்னரே அரசாங்கத்தின் தலைவராக இருந்தார். அவருக்குத் துணைபுரிய
ஆலோசனைக் குழு ஒன்று அமைக்கப்பட்டது. இக் குழுவில் கவர்னரால்
நியமிக்கப்பட்டவர்களும், மக்களால் தேர்ந்தெடுக்கப்பட்டவர்களும்
சேர்ந்திருந்தனர். மக்களால் தேர்ந்தெடுக்கப்பட்ட உறுப்பினர்கள்
அமைச்சர்கள் என்று அழைக்கப்பட்டனர். சென்னை மாநிலச் சட்டசபையில்
132 உறுப்பினர் இடம் பெற்றனர். அவர்களுள் 98 பேர் மக்களால்
தேர்ந்தெடுக்கப்பட்டவர்கள்; 11 பேர் உத்தியோகப் பற்றுடையவர்கள்;
ஏனைய 23 பேர் கவர்னரால் நியமிக்கப்பெற்ற உறுப்பினராவர். இவர்கள்
அரசாங்கத்துடன் எந்தவிதமான தொடர்பும் கொண்டிராதவர்கள் ஆவர்.
சட்டசபைக்குத் தேர்ந்தெடுக்கப்பட்ட மூவரைக் கவர்னர் தம் ஆலோசனைக்
குழுவில் சேர்த்துக் கொள்ளுவார். ஆலோசனைக் குழுவில் கவர்னரால்
நியமிக்கப்பட்டவர்களிடம் போலீசு, நீதி நிருவாகம், பொருளாதாரம், பாசனம்,
வரி வசூல் போன்ற பொறுப்புமிக்க ஆட்சித் துறைகள் ஒப்படைக்கப்பட்டன.
தேர்ந்தெடுக்கப்பட்ட அமைச்சர்களிடம் கல்வி, பொதுப்பணித்துறை, சாலைகள்,
தலத்தாபனங்கள், சுகாதாரம், மருத்துவம், காடுகள், தொழில்கள் முதலியன
ஒப்படைக்கப்பட்டன.

ஆலோசனைக் குழுவில் நியமனம் செய்யப்பட்ட உறுப்பினர்கள்
வெள்ளையராகவே இருப்பர். அமைச்சர்கள் இந்தியராக இருப்பர். இவர்கள்
சட்டசபைக்குப் பொறுப்புடையவர்கள் ஆவார்கள். ஆனால், இவர்கள்
அப்படிப் பொறுப்புடையவர்களாக இருக்கவேண்டும் என்னும் விதி ஏதும்
சட்டத்தில் இடம் பெற்றிருக்கவில்லை.

முதல் உலகப் போரில் (1914-18) ஆங்கிலேயருடன் இணங்கியிருந்து
போர்த் தொண்டுகள் புரிந்து உதவிய காந்தியடிகள், 1919ஆம் ஆண்டின்
சீர்திருத்தங்களை அறவே புறக்கணித்தார். கல்கத்தாவில் நடைபெற்ற
காங்கிரஸ் மாநாட்டில் (1920) காந்தியடிகள் ஆங்கிலேயரை எதிர்த்து
‘ஒத்துழையாமை இயக்கம்’ ஒன்றைத் தொடங்கிவைத்தார். அது காட்டுத் தீப்
போன்று இந்தியா முழுவதிலும் பரவிற்று. தமிழகத்திலும் இவ்வியக்கத்துக்குப்
பெருவெற்றி கிடைத்தது. தமிழ்நாட்டுக் காங்கிரஸ் தலைவர்கள் அவருக்குத்
துணைபுரிந்தனர். பிரிட்டிஷாரின் முன்பு மண்டியிட்டு விண்ணப்பங்கள்
கொடுத்துக் கொண்டிருந்த காங்கிரஸ் நிறுவனமானது மகாத்மா காந்தியின்
கைகளில் கனல்கக்கும் ஒரு பெரும் புரட்சி இயக்கமாக மாறிற்று. படித்தவர்கள்
மட்டும் அக்கறை கொண்டிருந்த அதில் கோடிக் கணக்கான பொதுமக்களும்,
கல்வியறிவு இல்லாதவர்களும் ஈடுபட்டனர். காந்தியடிகளின் அறைகூவலுக்கு
இணங்கும் இலட்சக்கணக்கான மக்கள் ஒத்துழையாமை இயக்கத்தில்
குதித்தார்கள். வழக்கறிஞர்கள் நீதிமன்றங்களினின்றும் விலகினார்கள்.

ஆயிரக்கணக்கான மாணவர்கள் தம் பள்ளிப் படிப்பைக் கைவிட்டுக்
காந்தியடிகளைப் பின்பற்றிச் சென்றார்கள். ஆங்கிலேய அரசு வெகு
முனைப்புடன் அடக்குமுறைகளை மேற்கொண்டது. இந்திய மக்களின் தேசிய
உணர்ச்சி வேகத்தைத் தடுத்து ஒடுக்க அரசாங்கம் முற்பட்டது. வட
இந்தியாவில் ஜெனரல் டையர் என்னும் ஆங்கிலேயப் படைத்தலைவன்
ஒருவன் ஜாலியன் வாலா பாக் என்னும் இடத்தில் குடிமக்கள் மேல் எந்திரத்
துப்பாக்கியால் 1650 முறை சுட்டான். இப் படுகொலையில் 400 பேர்
உயிரிழந்தனர். 1200 பேர் படுகாயமுற்றனர் (1919). சௌரிசௌரா என்னும்
இடத்தில் இந்தியக் கிளர்ச்சிக்காரர்கள் காவல்படையினர் 22 பேரை உயிருடன்
கொளுத்திக் கொன்றனர். அக் கொடிய செய்தியைக் கேட்டு உளம் பதறிய
காந்தியடிகள் ஒத்துழையாமை இயக்கத்தை அஃதுடன் நிறுத்தி வைத்தார்.
ஆங்கிலேய நீதிமன்றம் அவருக்கு ஆறாண்டுகள் சிறைத் தண்டனை
விதித்தது (1921). தமிழ்நாட்டில் அவருக்குத் துணையாக இருந்து தேசியப்
போராட்டத்தை நடத்தி வைத்தவர் சக்கரவர்த்தி இராச கோபாலாச்சாரியார்
ஆவார். காங்கிரஸ் கட்சியில் ஒருசிலர், சட்டசபையை விட்டு
விலகியிருப்பதைவிட அதில் நுழைந்து, தமக்குப் பெரும்பான்மைப் பலம்
இருந்த போதிலும், அமைச்சுப் பதவியை ஏற்றுக்கொள்ளாமல் அரசாங்கத்தை
நடைபெற வொட்டாமல் தடுத்து நிறுத்தி வரவேண்டுமென்று கருதினர். அக்
கருத்துக்கு உடன்பட்டவர்கள் சித்தரஞ்சன தாசர், மோதிலால் நேரு போன்ற
சில தலைவர்கள் ஆவர். சித்தரஞ்சன தாசர் தலைமையில் ‘சுயராச்சியக் கட்சி’
ஒன்று தொடங்கப்பட்டது (1923). மோதிலால் நேரு அக் கட்சியில் பெரும்
பங்கு ஏற்றார்.

சென்னையில் இரட்டை ஆட்சி முறைக்கு வெற்றி கிடைத்தது. அதற்கு
ஆழ்ந்த காரணம் ஒன்று உண்டு. வேறெந்த மாகாணத்திலும் காணப்படாத
ஒரு சமூகநிலை சென்னை மாகாணத்தில் காணப்பட்டது. இங்கு அரசாங்க
அலுவல்களிலும், வேறு பல பொதுப்பணிகளிலும் உயர்மட்டத்தில் பிராமணரே
இடம் பிடித்திருந்தனர். மொத்த மக்கள்தொகையில் பிராமணர்கள் நூற்றுக்கு
மூன்று பேர்களே இருந்தனர். ஏனையோர் 97 பேர்களாக இருந்தும்
அவர்களுக்குப் போதிய அளவு அரசாங்கப் பணிகளில்
இடங்கொடுக்கப்படவில்லை. அவர்களுடைய படிப்பும் குன்றியிருந்தது.
இருபதாம் நூற்றாண்டின் தொடக்கத்தில் நாட்டில் இருந்த வழக்கறிஞர்கள்,
டாக்டர்கள், எஞ்சினீயர்கள் ஆகியவர்கள் நூற்றுக்குத் தொண்ணூறுபேர்
பார்ப்பனராகவே இருந்தனர். சோழர் காலத்திலும், விசயநகரத்துப் பேரரசர்
காலத்திலும், நாயக்கர் காலத்திலும், ஆட்சியிலும் சமயத் தலைமையிலும்
அமர்த்தப்பட்டிருந்த பிராமண சமூகம் ஆங்கிலேயர் ஆட்சியிலும் அந்த
இடங்களைப் பிறருக்கு விட்டுக்கொடுக்கவில்லை. ஆரிய வழக்கின்படி மக்கள்
பிராமணர், சத்திரியர், வைசியர், சூத்திரர் என்று நான்கு வருணங்களாகப்
பிரிக்கப்பட்டனராயினும் பிராமணரைப் பொறுத்தவரையில் தமிழ்நாட்டில்
பிராமணர் என்றும், பிராமணர் அல்லாத ஏனையோர் அனைவரும் சூத்திரர்
என்றும் இருவிதப் பிரிவினையே நிலைத்துவிட்டன. பறையர்கள், என்றும்
இல்லாத தாழ்ந்த நிலையில் ஒடுக்கப்பட்டு விட்டார்கள். அவர்கள்
என்றும்போல் சேரியில் வாழ்ந்துவந்தனராயினும் பல வகையான இழிவுக்கும்
அவமானத்துக்கும் உட்பட்டுவந்தனர். பிராமணர்களின் தெருக்கோடியிலும்
அவர்கள் அடியெடுத்து வைக்கக் கூடாது. அவர்கள் தமக்கென ஒதுக்கப்பட்ட
கிணற்றில்தான் தண்ணீர் எடுக்கவேண்டும்;
குளங்களில்தாம் குளிக்க வேண்டும். ஆற்றங்கரைகளிலும் அவர்களுக்குத் தனித் துறைகள்
ஒதுக்கப்பட்டன. கிராமப் பள்ளிகளில் பறையரின் குழந்தைகள்
சேர்க்கப்படுவதில்லை. இந்துக்கள் நிருவகித்து வந்த உயர்நிலைப்
பள்ளிகளிலும் அவர்களுக்கு இடம் அளிக்கப்படவில்லை. சேரிகளில் போதிய
வாழ்க்கை வசதிகள் அமைத்துக் கொடுக்கப்படவில்லை. பட்டமும்
உயர்பதவியும் பெற்ற பார்ப்பனர்கள் ஆங்கிலேயருக்கு உடனாக இருந்து
ஆட்சி புரிந்து வந்ததுமன்றி ஆங்கிலேயரை எதிர்த்துப் போராட்டங்கள்
நடத்திய பெசன்ட் அம்மையாருடனும் சேர்ந்து, அவருக்கு உறுதுணையாக
நின்று தம் ஆதிக்கத்துக்கு உறுதிதேடிக் கொண்டார்கள்.
சமயம், தத்துவம், சடங்குகள், கோயில்கள் ஆகியவற்றின் பேரால்
அரசாட்சி புரிந்து வந்த பிராமணர்கள் ஆங்கிலேய ஆட்சி வந்த பின்பு,
ஆங்கிலப் படிப்புக்கும், அதனால் கிடைத்து வந்த பதவிகளுக்கும் ஏறியிருந்த
மதிப்பை நன்கு உணர்ந்து கொண்டனர். உயர்கல்விப் பயிற்சியில்
பிராமணரல்லாதார் நுழைந்து இடம் பெறுவது குதிரைக் கொம்பாய்விட்டது.
உயர்நிலைப் பள்ளிகளில் வடமொழிப் பயிற்சிக்குப் பிராமணர் மட்டும்
சேர்த்துக்கொள்ளப்பட்டனர்.

விஞ்ஞான வகுப்புகளில் பெரும்பாலார் பிராமண
மாணவர்களே இடம் பெற்றனர். ஏனையோர்க்குத் தகுதியிருந்தும் இவ்
வாய்ப்புத் தர மறுக்கப்பட்டனர்.
இந்நிலையில் நாட்டாட்சி இந்தியரின் கைக்கே மாற்றப்பட்டுவிட்டால்
மீண்டும் பிராமணர்களே ஏற்றம் பெற்று விடுவதுமன்றி ஏனைய குலத்தினர்
எப்போதும்போல் தத்தம் குலத்தொழிலைச் செய்துகொண்டு பிராமணர்களுக்கு
அடிமைகளாக வாழ வேண்டிய தாழ்நிலை மேலும் தாழ்ந்துவிடும் என்று
பிராமணரல்லாதாருக்கு அச்சம் ஏற்பட்டது. மீண்டும் பிராமணரின் ஆட்சி
ஏற்பட்டுவிடுமாயின் பழங்காலந்தொட்டு அவர்கள் வளர்த்துவந்த மரபுகள்,
குலக்கேடுகள், ஆரியப் புராணங்கள் நிலைப்படுத்தி விட்ட கண்மூடிப்
பழக்கங்கள் ஆகியவை மேலும் மேலும் நாட்டுக்கும் தமக்கும் கேடு சூழும்
என்று பிராமணரல்லாதார் கருதினர். அரசியல் உரிமை முற்றிலும்
பெற்றுக்கொள்ளுமுன்பு நமக்குள் நம்மைப் பிளவு படுத்தி வரும்
வேறுபாடுகளையும், ஏற்றத் தாழ்வுகளையும் களைந்தெறிந்து விடவேண்டும்.
படிப்படியாக அரசியல் உரிமைகள் பெறவேண்டுமே தவிர, சமதர்மம் அற்ற
அரசியல் அமைப்பை உருவாக்க வேண்டியதில்லை. அன்று நாடு நின்ற
நிலையில் பல்வேறு சாதியினருக்கும், குலத்தினருக்கும், சமயத்தினருக்கும்,
இனத்தினருக்கும் சமநீதி கிடைக்கவும், அவர்களுக்குள் ஒருமைப்பாடு
காணவும் மக்களுக்கு உதவக் கூடியவர்கள் ஆங்கிலேயர்தாம் என்று
பலவகையான வாதங்கள் செய்து, பிராமணரல்லாதார் தேசிய உணர்ச்சி
வளர்ச்சியைத் தடுத்து அணைபோட்டுக் கொண்டிருந்தனர். காங்கிரசு
கட்சியினர், ‘நம் வீட்டில் அநேகம் குறைகள் இருக்கலாம்; அண்ணன் தம்பிப்
பூசல்கள் நாடோறும் நடைபெற்று வரக்கூடும். ஆனால், அக் காரணத்தால்
அண்டை வீட்டுக்காரன் நம் வீட்டில் குடியேறி அதிகாரம் செய்து, நம்மை
ஆட்டிப்படைக்கும் உரிமை அவனுக்கு ஏது? என்னுடைய வீட்டுக்கு நான்
அதிகாரி என்பதுதான் சுயராச்சியப் பேரிகை’ என்று முழங்கினர்.
சென்னையில் 1916 நவம்பர், 20ஆம் நாள் பிராமணரல்லாதார் மாநாடு
ஒன்று கூட்டப்பட்டது. ‘தென்னிந்திய நல உரிமைச் சங்கம்’ என்று ஓர்
இயக்கம் தோற்றுவிக்கப்பட்டது (1916). அதன் செயலாளராகத்
தேர்ந்தெடுக்கப்பட்ட சர் பி. தியாகராசச் செட்டியார் அறிக்கை ஒன்று
வெளியிட்டார். அவ்வறிக்கையில் பிராமணரல்லாதாரின் தாழ்நிலையையும்,
பிராமணர் எல்லாத் துறைகளிலும் பெற்றிருந்த ஏற்றத்தையும் அவர்
விளக்கியிருந்தார். அவருடைய விளக்கத்துக்குப் பல புள்ளி விவரங்களைச்
சான்றுகளாக எடுத்துக் காட்டியிருந்தார். நாட்டில் எல்லா வகுப்பினரும்
சமநிலையை எய்திய பிறகுதான் சுதந்தரம் பெறவேண்டும் எனவும்,
சுதந்தரத்தின் பலன் அப்போதுதான் எல்லாக் குடிமக்களுக்கும் பாய்ந்து
நிரம்பும் எனவும் அவ்வறிக்கையில் அவர் திட்டவட்டமாகக் கூறியிருந்தார்.

தென்னிந்திய நல உரிமைக் கட்சியில் பெரும் பங்கு கொண்டவர்கள்
டாக்டர் டி.எம். நாயர், பி.டி. ராஜன் ஆகியவர்கள். பிராமணரல்லாதார் கட்சிக்கு
‘நீதிக் கட்சி’ (Justice Party) என்று பெயர் சூட்டப்பட்டது. ஆங்கிலத்தில்
‘ஜஸ்டிஸ்’ என்னும் நாளேடும், தமிழில் ‘திராவிடன்’ என்னும் நாளேடும்
தொடங்கப்பட்டன. மான்டேகு-செம்ஸ்போர்டு திட்டம் அளித்த இரட்டை ஆட்சி
முறையின்கீழ் முதல் தேர்தல் 1920ஆம் ஆண்டு நடைபெற்றது. அதில் நீதிக்
கட்சியே பெரும்பான்மைப் பலம் பெற்று அமைச்சரவை அமைத்தது.
ஏ. சுப்பராயலு ரெட்டியார் முதல் அமைச்சராகப் பதவி ஏற்றார். ராஜா
ராமராயனிங்கர் (பனகல் அரசர்), கே. வி. ரெட்டி ஆகிய இருவரும்
அமைச்சர் அவையில் இடம்பெற்றனர். சுப்பராயலு ரெட்டியார் 1921-ல் தம் பதவியை
இராசிநாமாச் செய்துவிட்டார். அவருக்குப்பின் பனகல் அரசர்
முதன்மந்திரியாகவும், கே.வி. ரெட்டியும், ஏ.பி. பாத்ரோவும் மந்திரிகளாகவும்
பதவி ஏற்றனர். சென்னைச் சட்டசபை நடைமுறையிலும், அமைச்சரவை
அமைப்பிலும் பிரிட்டிஷ் நாடாளுமன்றத்தின் விதிகளே கையாளப்பட்டு
வந்தன.

அடுத்து மூன்றாண்டுகளுக்குப்பின் 1923ஆம் ஆண்டு நடைபெற்ற
தேர்தலிலும் நீதிக் கட்சியே பெரும்பான்மை பெற்று அமைச்சரவை
அமைத்தது. முதல் மந்திரி ராமராயனிங்கரும், ஏ.வி. பாத்ரோவும் தொடர்ந்து
அமைச்சர்களாக இருந்தனர். கே. வி. ரெட்டி இடத்தில் டி. என். சிவஞானம்
பிள்ளை அமர்ந்தார். இவ்வமைச்சரவைகளினால் பல ஆக்கப்பணிகள்
செய்யப்பட்டன. சென்னைப் பல்கலைக்கழகச் சட்டமும், ஆந்திரப்
பல்கலைக்கழகச் சட்டமும் நிறைவேற்றப்பட்டன. இந்து அறநிலையக்
கட்டுப்பாட்டுச் சட்டம் 1926-ல் நிறைவேற்றப்பட்டது. அச் சட்டம் பல பெரும்
எதிர்ப்புகளையும் கடந்தேற வேண்டியிருந்தது. இச் சட்டத்தின்கீழ்
அமைக்கப்பட்ட அறநிலையங்களின் பாதுகாப்புப் போர்டுக்குச் சர் டி.சதாசிவ
ஐயர் முதல் தலைவராக நியமிக்கப்பட்டார்.

காந்தியடிகள் இரட்டையாட்சியைப் புறஞ்சுவர் கோலஞ் செய்த சமாதிக்கு
ஒப்பிட்டார். ஆங்கிலேயரின் ஆட்சியின்கீழ் இந்தியர் பெற்றிருந்த
அமைதியைச் ‘சமாதிக்குள் காணப்படும் அமைதி’ என்று விளக்கினார்.
சென்னைக்கு வேல்ஸ் இளவரசர் (பிற்காலத்திய எட்டாம் எட்வர்டு மன்னர்)
1921, செப்டம்பர் மாதம் விசயம் செய்தார். அப்போது தேசியவாதிகள் பல
வன்முறைகளினால் தம் எதிர்ப்பைத் தெரிவித்துக்கொண்டனர்.
சிறையிலிருந்த காந்தியடிகள் நோயின் காரணமாக உடனே விடுவிக்கப்
பட்டார். சென்னையில் நீதிக் கட்சி அரசு நடைபெற்றுக் கொண்டிருந்தது.
சுயராச்சியக் கட்சி சட்டசபையில் முட்டுக்கட்டைகள் போட்டுக்
கொண்டிருந்தது; அடிக்கடி சட்டசபையை விட்டு வெளியில் நடப்பதும்,
உள்ளுக்கு வருவதுமான உத்திகளைக் கையாண்டு இரட்டையாட்சியை
நடைபெறாது அதை ஒரு முடிவுக்குக் கொண்டுவருவதற்காகப் பல முயற்சிகள்
செய்துகொண்டிருந்தது. நாட்டில் குல வேறுபாடுகளும் தீண்டாமை என்னும்
சாபக்கேடும் ஒழிந்தபாடில்லை. நீதிக் கட்சியின் ஆட்சியில் எம். ஸி. ராஜா
என்ற ஆதி திராவிடத் தலைவரின் அரிய முயற்சியின் விளைவாகப் ‘பறையர்’ என்னும்
சொல் மறைந்து ‘ஆதி திராவிடர்’ என்னும் பெயர் தோன்றிற்று. பிறகு
காந்தியடிகள் இந்தியா முழுவதற்கும், தீண்டத்தகாத வகுப்பினர்களுக்கு
‘ஹரிஜனங்கள்’ என்று பெயர் மாற்றிக் கொடுத்தார். தமிழ்நாட்டில்
‘ஆதிதிராவிடர்’ என்னும் பெயரே மீண்டும் பயன்படுத்தப்பட்டு வருகிறது.

பிராமணரல்லாதார் கோயிலுக்குள் சென்றால் முன்மண்டபத்துக்
குள்ளேயே நின்று வழிபடவேண்டும். அவர்களுக்கு முன்பு பிராமணர்கள்
ஆண்களும் பெண்களும் குழுமிநின்று கருவறையை மறைப்பார்கள். பின்னால்
நின்ற ஏனைய குலத்தினருக்கு ஏற்பட்ட இடையூற்றை அவர்கள்
கருதுவதில்லை. ஆதிதிராவிடர்கள் கோயிலின் முதற் சுற்றுக்குள்ளும் நுழையக்
கூடாது. ஆதியில் நந்தனார் நின்று வழிபட்ட அதே இடம் அவர்களுக்கு
என்றும் ஒதுக்கப்பட்டு நிலைத்திருந்தது. கேரளத்தில் பிராமணரின் சாதி
வெறியாட்டம் அளவுக்கு மீறிப்போய் விட்டது. ஆதிதிராவிடன் தான்
இந்துவாக இருந்தவரையில் தீண்டாதவனாக இருந்தான். அவனே
கிறித்தவனாக மாறிக் கழுத்தில் சிலுவையை அணிந்தவுடனே தீண்டப்படக்
கூடியவனாக மாறிவிட்டான். தீண்டாமைக் கொடுமை வைக்கம் என்னும் ஊரில்
தலைவிரித்து ஆடிற்று. ஆதிதிராவிடர்கள் அங்குக் கோயிலுக்குள் நுழைந்து
வழிபடமுடியாது. இக் கொடுமையை எதிர்த்துக் காந்தியடிகள் அறப்போர்
ஒன்று நடத்தினார் (1925). அதற்கு ‘வைக்கம் சத்தியாக்கிரகம்’ என்று பெயர்.
அவருக்குத் துணையாகத் தொண்டர்களை நெறிப்படுத்தி ஒருமுகமாய் ஈரோடு
இராமசாமி நாயக்கரே நாயகராய் நின்று அப் போரை நடத்திவைத்தார்.
அதனால் அவர் சிறைத் தண்டனையும் பெற்றார்.

தமிழ்நாட்டில் குருகுலங்கள் சில நடைபெற்று வந்தன. அங்குப்
பிராமண மாணவர்களுக்குத் தனிச் சிறப்புகளும், சலுகைகளும், உரிமைகளும்
வழங்கப்பட்டன. பிராமணரல்லாதார் உண்பதற்கும் உறைவதற்கும் ஒதுக்கிடம்
தரப்பட்டது. அத்தகைய குருகுலம் ஒன்றைச் சேரன்மாதேவியில் வ.வே.சு.ஐயர்
என்பார் நடத்திவந்தார். பிராமணரல்லாதாரே அவருக்குக் குருகுலம்
நடத்துவதற்குப் பெருங்கொடைகள் வழங்கியிருந்தனர். எனினும்
அவர்களுடைய குழந்தைகள் குருகுலத்தில் இழிவாக நடத்தப்பட்டனர். சேலம்
டாக்டர் வரதராசலு நாயுடு இவ்வவக்கேட்டை எதிர்த்துப் போராட்டம் ஒன்று
நடத்தினார். காந்தியடிகள் தலையிட்டுச் சமரசம் செய்து வைத்தார்.
மாணவர்கள்  அனைவரும் ஒருங்கு அமர்ந்து உண்பதே பொருத்தமும் அறமுமாகும்
என்று அவர் மொழிந்தார். பிறகு
வ. வே. சு. ஐயர் குருகுலத்தைக் கலைத்துவிட்டார்.

வைக்கம் வீரர் இராமசாமி நாயக்கர் கூர்த்த அறிவும், நாவன்மையும்
வாய்ந்தவர்; இளைஞர் உள்ளங்களைத் தொடக்கூடியவர்; அஞ்சா நெஞ்சினர்.
உள்ளதை உள்ளபடியே உடைத்துக்காட்டும் கள்ளமிலாப் பண்பாளர்.
அரசியலிலும் சமூக வாழ்விலும் பிராமணர் ஏற்றங் கொண்டிருந்ததையும்,
ஏனைய மக்கள் விழிப்பின்றிக் கண்மூடிப் பழக்கவழக்கங்களுக்கு
அடிமைகளாகி, மூலைகளில் முடங்கிக் கிடந்ததையும் கண்டு அவர் மனம்
புழுங்கினார். இத் தாழ்வான நிலைக்கு ஒரு முடிவு கட்டவேண்டுமென்று
விருப்பங்கொண்டார். காங்கிரசில் தொடர்ந்து தேசியப் பணிகளில்
ஈடுபட்டிருந்தால் தாம் செய்ய விரும்பிய சீர்த்திருத்தத் தொண்டுகள்
தடைப்படலாம் என எண்ணிக் காங்கிரசைவிட்டு விலகிச் சீர்திருத்த இயக்கம்
ஒன்றைத் தொடங்கி, அதற்குச் ‘சுயமரியாதைக் கட்சி’ என்னும் ஒரு பெயர்
சூட்டினார். அக் கட்சியின் முதன் மாநாடு செங்கற்பட்டு நகரில் 1929ஆம்
ஆண்டில் கூடிற்று. தம் கொள்கைகளைப் பரப்புவதற்காகக் ‘குடியரசு’ என்னும்
வார இதழ் ஒன்றைத் தொடங்கினார். நாயக்கருக்குத் தமிழக அறிஞர்கள்
‘பெரியார்’ என்று ஒரு பட்டம் சூட்டினார்கள். அதுமுதல் அவர் அப் பட்டப்
பெயராலேயே குறிப்பிடப்பட்டு வருகின்றார். அவருடைய கொள்கைகளும்
அறிவுரைகளும் தமிழகமெங்கணும் காட்டுத் தீப்போன்று பரவின.

நகரங்களிலும் கிராமங்களிலும் சுயமரியாதைக் கழகங்கள் நிறுவப்பட்டன.
பிராமணரல்லாத இளைஞர்கள் ஆயிரக்கணக்கில் இக் கழகங்களில் உறுப்பினர்
ஆனார்கள். சுயமரியாதைப் படிப்பகங்கள் நாடெங்கும் திறக்கப்பட்டன.
நாயக்கரின் புரட்சிக் கொள்கைகள் நாடெங்கும் வீட்டுக்கு வீடு புகுந்து
குடும்பத்துக்குள் பிளவுகள் உண்டுபண்ணியது முண்டு. தமிழரின் சமுதாயத்தில்
விளைந்துள்ள உயர்வு தாழ்வுகள், குருட்டுப் பழக்கவழக்கங்கள், பொருளற்ற
சடங்குகள், பேச்சு வழக்கற்றிருந்த வடமொழி பெற்றிருந்த மேலாட்சி,
தமிழரின் உறக்க நிலை, கோயில்களிலும் மடங்களிலும் பிராமணருக்கு மட்டும்
அளிக்கப்பட்டுவந்த சீரும் சிறப்பும் பிழைப்பும், ஊக்கமோ ஆக்கமோ இன்றி
ஊழ்வினையில் நம்பிப் பிராமணரின் போக்குக்கெல்லாம் தமிழர்
கைகொடுத்துவந்தது ஆகிய இழிவுகளுக்கெல்லாம் மூலகாரணம் வடமொழி
வேதங்கள், புராணங்கள், இதிகாசங்கள், சமயக்கோட்பாடுகள், கோயில்கள்,
மடங்களேயாகும் என்று பெரியார் கருதினார்.

அதனால் ‘இருட் சாதி தத்துவச் சாத்திரக் குப்பை இருவாய்ப் புன்செயில்
எருவாக்கிப் போட்டு, மருட்சாதி சமயங்கள் மதங்கள், ஆச்சிரம வழக்கெலாம்
குழிக்கொட்டி மண்மூடிப் போட்டுப்’ பகுத்தறிவாளர்களாக, மனிதர்களாக
முன்னேறி வாருங்கள் எனப் பெரியார் தமிழரை அறைகூவி அழைத்தார்.
புராணங்களையும், இதிகாசங்களையும் பொது இடங்களில் தீயிட்டுக்
கொளுத்தினார். திரு. வி. கல்யாணசுந்தரனார் போன்ற தமிழறிஞர்கள்
‘காவியம் போச்சு ஓவியம் போச்சு’ என்று குரல் எழுப்பி மக்களைத் தட்டி
எழுப்பிப் பெரியாருக்கு எதிர்ப்பு ஒன்று உருவாக்கினார்கள். எனினும்
சுயமரியாதை இயக்கத்தின் தேவையையும் மேன்மையையும் அவர்கள்
உணராதவர்கள் அல்லர்.

சுயமரியாதை இயக்கத்தினால் ஏற்பட்ட நல்விளைவுகள் பல.
சமயத்துறையில் ஒரு புத்துணர்ச்சி ஏற்பட்டது. கோயில்கள் பழுதுபார்க்கப்
பட்டன. மங்கிக் கிடந்த சிற்பங்களுக்கும் ஓவியங்களுக்கும் புது மெருகூட்டப்
பட்டன. அறங்காவலர்கள் கோயில் திருப்பணிகளில் மும்முரமாக
இறங்கினார்கள். மடங்களில் சமயப்பணிகள் தொடங்கின. சமய நூல்கள்
மலிவுப் பதிப்புகளாக வெளியிடப்பட்டன. இன்பச் சுழியிலும், தம் அடியவர்கள்
பாடிய புகழ்ப் பாக்களிலும் சிக்குண்டு கிடந்த மடாதிபதிகள் விழித்தெழுந்தனர்.
தம் மடங்களின் வருமானத்தில் ஒரு பங்கை அவர்கள் ஆக்கப்பணிகளுக்குச்
செலவிடலானார்கள். நீதிக் கட்சி நிறைவேற்றிவைத்த அறநிலையப் பாதுகாப்புச்
சட்டம் தோன்றுவதற்கும் பெரியாரின் சுயமரியாதை இயக்கம்
அடிகோலிவிட்டது.

இலக்கிய இலக்கண விதிகளில் கட்டுண்டு மரபு வழியே அமைந்திருந்த
மேடைப் பேச்சு முறைக்குப் புதியதொரு வடிவைச் சமைத்துக் கொடுத்தவரும்
பெரியாரே ஆவார். எழுதப் படிக்கத் தெரியாத எளிய மக்களும், அரசியல்,
சமூகவியல், சமயம், தத்துவம் ஆகிய துறைகளுடன் தொடர்பு கொண்ட
செய்திகளை எளிதில் அறிந்துகொள்ளுமாறு அவர்களுடைய மொழியிலேயே
பேசி, அவர்கள் உள்ளங்களைக் கவர்ந்து கொள்ளும் அளவுக்குச்
சொற்பொழிவு செய்யும் ஆற்றலைப் பெரியார் வாய்க்கப் பெற்றிருந்தார். இவர்
அமைத்துக் கொடுத்த சொற்பொழிவு முறையைப் பிற்காலத்திய திராவிட
முன்னேற்றக் கழகமும் பின்பற்றி வந்தது. பெரியாரால் உருவாக்கப்பட்ட
பேச்சாளர் பலர் தமிழகத்தில் பேரும்புகழும் பெற்றனர்.

தமிழகத்து அரசியல் வெகு வேகமாகப் புரண்டோடிக் கொண்டிருந்தது.
சென்னைச் சட்டசபைக்கு 1926ஆம் ஆண்டில் நடைபெற்ற தேர்தலில் நீதிக்
கட்சி தோல்வியுற்றது. எக் கட்சியிலும் சேராதவரான டாக்டர் சுப்பராயன்
காங்கிரஸ்காரரின் ஆதரவு பெற்று அமைச்சவை அமைத்தார். இந்தியாவுக்குச்
சீர்திருத்திய அரசு ஒன்றை வழங்கும் பொருட்டு இந்தியாவுக்கு வந்த சைமன்
கமிஷன் உறுப்பினரைச் சுப்பராயன் அன்புடன் வரவேற்று உபசரித்தார்.
சைமன் கமிஷனைப் புறக்கணித்து வந்த காங்கிரஸ்காரர்கள் சுப்பராயன்
நடத்தையைக் கண்டு சினந்தனர்; அவரைக் கைவிட்டனர். சுப்பராயன் பனகல்
அரசரின் ஆதரவை நாடினார். அவருடைய ஆலோசனைகளை
மேற்கொண்டவராய்ச் சுப்பராயன் சில புதிய அமைச்சர்களைச்
சேர்த்துக்கொண்டார். சுப்பராயன் அமைச்சவையில்தான் குலங்களின் மக்கள்
தொகைக்கு ஏற்ப அரசாங்கப் பணிகளில் ஊழியர்கள் அமர்த்தப்பட
வேண்டும் என்னும் ‘Communal G.O’ பிறப்பிக்கப்பட்டது. இவ்வாணை
பல்லாண்டுகள் செயலில் இருந்து பிராமணரல்லாதாருக்கு அளவற்ற நன்மைகள்
விளைவித்துவந்தது. சுப்பராயன் காலத்தில்தான் அண்ணாமலைப்
பல்கலைக்கழகம் நிறுவப்பட்டது. சர் பி. தியாகராசச் செட்டியார் 1925ஆம்
ஆண்டிலும், பனகல் அரசர் 1928ஆம் ஆண்டிலும் காலமானார்கள். அடுத்த
பொதுத் தேர்தல் 1930ஆம் ஆண்டு நடைபெற்றது.

சென்னையில் 1927ஆம் ஆண்டு அனைத்திந்தியக் காங்கிரஸ் கூடிற்று.
காந்தியடிகள், ஜவகர்லால் நேரு உட்படத் தேசியத் தலைவர் அனைவரும்
அக் கூட்டத்திற்கு வந்திருந்தனர். இக் கூட்டத்தில் காங்கிரஸின் நோக்கம்
‘பூரண சுதந்திரமே; குடியேற்ற நாட்டு அந்தஸ்து அன்று’ என்று மிகச்
சிறப்பான தீர்மானம் ஒன்று நிறைவேற்றப்பட்டது. இச் சமயத்தில் மிஸ்
மேயோ என்ற அமெரிக்க நாட்டுப் பெண் ஒருத்தி ‘இந்தியத் தாய்’ (Mother
India) என்று ஒரு நூலை வெளியிட்டாள். அது இலட்சக் கணக்கில் உலகம்
முழுவதும் விற்பனையாயிற்று. அந் நூலாசிரியர் அந் நூலில் இந்திய
மக்களையும், நாகரிகத்தையும், பண்பாட்டையும், சமயத்தையும், பழக்க
வழக்கங்களையும் மிகவும் இழிவாகக் கூறி, கூற்றுகளுக்குப் பொய்யும்
புனைசுருட்டுகளையும் சான்றுகளாகக் காட்டியிருந்தாள். காந்தியடிகள் அந்
நூலைச் ‘சாக்கடைக் கண்காணியின் அறிக்கை’ (Drain Inspector’s Report)
என்று கூறி அதைப் புறக்கணித்தார். காந்தியடிகள் மீண்டும் அரசியலில்
மும்முரமாக ஈடுபடலானார்.

சைமன் கமிஷன் செய்த சிபாரிசுகள் (1929) காங்கிரஸ்வாதிகளுக்கு
மனநிறைவு கொடுக்கவில்லை. ஆகவே, காந்தியடிகள் உப்புச் சத்தியாக்கிரகம்
ஒன்றைத் தொடங்கினார் (1930). தமிழகத்திலும் அவ்வியக்கம் காட்டுத்
தீப்போல் பரவியது. ‘கத்தியின்றி இரத்தமின்றி யுத்தமொன்று வருகுது’ என்று
தொடங்கும் நாமக்கல் கவிஞர் திரு. இராமலிங்கம் பிள்ளை அவர்களின்
பாட்டை வழிநடைப் பாட்டாகக் கொண்டு, திரு இராசகோபாலாச்சாரியாரின்
தலைமையில் தொண்டர் கூட்டம் ஒன்று திருச்சிராப்பள்ளியிலிருந்து
புறப்பட்டுச் சென்று வேதாரணியத்தில் உப்புக் காய்ச்சியது; தடையை மீறி
உப்புக் காய்ச்சிய பலரும் அரசாங்கத்தால் கைது செய்யப்பட்டனர். மீண்டும்
ஒருமுறை சுதந்தரப் போரின் பேரிகைகள் நாடெங்கும் கொட்டப்பெற்றன.
உப்பு அறப்போரின் விளைவுகளை உலக நாடுகள் யாவும் வியப்புடன்
நோக்கிவந்தன. வழக்கப்படியே அடக்குமுறைக் கெடுபிடி தலைவிரித்தாடிற்று.
காந்தியடிகள் எரவாடாவில் சிறைபுகுந்தார். பிரிட்டிஷ் அரசாங்கம்
வட்டமேசை மாநாடு ஒன்று இலண்டனில் கூட்டி, அதில் பங்கு பெறுமாறு
காந்தியடிகள் உட்படப் பல தலைவர்களை அழைத்தது. வட்டமேசை
மாநாடுகள் பயனளிக்கவில்லை. இந்துக்களுக்கும் முஸ்லிம்களுக்கும் இடையே
நல்லதோர் உடன்பாடு ஏற்படவில்லை.
சைமன் கமிஷன் வகுத்துக் கொடுத்த திட்டத்தின்கீழ் இந்திய
அரசாங்கத் திருத்தச் சட்டம் ஒன்று 1935ஆம் ஆண்டு பிரிட்டிஷ்
நாடாளுமன்றத்தில் நிறைவேற்றி வைக்கப்பட்டது. அச் சட்டத்தின்கீழ் பர்மா
இந்தியாவினின்றும் பிரிக்கப்பட்டது. மாகாண ஆட்சிக்கு மேலும் பல விரிவான
உரிமைகள் வழங்கப்பட்டன. மாகாண ஆட்சியில் பிரிட்டிஷ் ஆட்சியாளருடன்
கூட்டுறவு கொள்ளக் காங்கிரஸ் ஒருப்பட்டது.

திருத்தியமைக்கப்பட்ட மாகாண ஆட்சியில் சக்கரவர்த்தி
இராசகோபாலாச்சாரியார் காங்கிரஸ் அமைச்சரவை அமைத்தார் (1937).
அறிவாற்றலில் மிக்கவர்களும் அரசு ஊழியத்தில் கைதேர்ந்தவர்களுமான
சிவில் சர்விஸ் பணியாளர்கள் அவருக்கு உறுதுணையாக நின்று தம்
ஒத்துழைப்பை நல்கினர். இராசகோபாலாச்சாரியாருக்குச் சட்டசபையில்
பெரும்பான்மைப் பலம் இருந்தது. ஆச்சாரியாரின் அமைச்சவை பல
நன்மைகளைச் செய்தது. மதுவிலக்கு முதன்முதல் நடைமுறைக்குக் கொண்டு
வரப்பட்டது. அதனால் பல்லாயிரங் குடும்பங்கள் அழிவினின்றும்
காப்பாற்றப்பட்டன. உழவர்களின் கடன்
சுமைகளை இறக்குவதற்காக ஆச்சாரியார் சட்டம் ஒன்று நிறைவேற்றி
வைத்தார். ஆனால், அவர் அரசியலில் ஓரிரண்டு வழுக்களும்
நுழைந்துவிட்டன. கம்மாளர்கள் தம்மை ‘ஆச்சாரிகள்’ என்று
சொல்லிக்கொள்ளக் கூடாதென்றும் ‘ஆசாரிகள்’ என்று கூறிக்கொள்ள
வேண்டுமென்றும் அவர் விதித்த அரசானை யொன்று கம்மாளர் நெஞ்சில்
கனலை மூட்டிற்று. அவர்கள் கொதித்தெழுந்தனர். அதனால் ஆச்சாரியார்
அவ்வாணையைப் பிறகு தவிர்த்துவிட்டார். பள்ளிக்கூடங்களில் சிறு
வகுப்புகளிலேயே கட்டாயமாக இந்தி பயிற்றுவிக்க வேண்டும் என்ற
அவருடைய மற்றொரு அரசாணை அவருக்கம் அவருடைய கட்சிக்குமே பல
இன்னல்களைத் தோற்றுவித்தது. தமிழகத்தில் மிகப் பெரியதோர் இந்தி
எதிர்ப்புக் கிளர்ச்சி தோன்றிற்று. அதில் மறைமலையடிகள் போன்ற பல தமிழ்
அறிஞரும் ஈடுபட்டனர்.

ஐரோப்பாவில் அரசியல் சூறாவளி ஒன்று உருவாகிக் கொண்டிருந்தது.
ஜெர்மானியச் சான்சலர் அடால்ப் ஹிட்லர் 1939ஆம் ஆண்டு செப்டம்பர்
மாதம் போர் முழக்கம் செய்தான். இரண்டாம் உலகப்போர் தொடங்கிற்று.
ஐரோப்பிய நாடுகளும், இங்கிலாந்தும், அமெரிக்காவும் போரில் இறங்கின.
இந்தியரைக் கலந்தாலோசிக்காமலேயே பிரிட்டன் இந்தியாவைப் போரில்
ஈடுபடுத்தியது. இதை எதிர்த்துக் காங்கிரஸ் மந்திரி சபைகள் யாவும் பதவி
துறந்தன. ஜெர்மனி மின்னல் வேகத்தில் ஐரோப்பிய நாடுகள்
அத்தனையையும் கைப்பற்றிக் கொண்டது. இத்தாலியச் சர்வாதிகாரி
பெனிட்டோ முசோலினி ஹிட்லருக்குத் துணைநின்றான். ஜெர்மனிக்குத்
துணையாகப் பசிபிக் அரங்கத்தில் ஜப்பான் போர்க்கோலங் கொண்டது. வெகு
துரிதமாக ஜப்பான் வெற்றிமேல் வெற்றி கண்டு சிங்கப்பூரையும்
இரங்கூனையும் கைப்பற்றிக்கொண்டது. அதன் போர்க் கப்பல்கள் வங்கக்
கடலிலும் உலவிவந்தன. ஜப்பானியப் போர் விமானங்கள்
சென்னையின்மேலும் இரண்டு வெடிகுண்டுகள் வீசின (1942). ஆனால், சேதம்
ஏதும் விளையவில்லை. சென்னை மக்கள் பீதியடைந்து நகரத்தைக் காலி
செய்து வெளியூர்களுக்குச் சென்று தங்கி வந்தார்கள்.

சென்னையில் இராசகோபாலாச்சாரியாரும் காமராசரும் வேறு சில
காங்கிரஸ் தலைவர்களும் முஸ்லிம்களுக்குத் தனி நாடு ஒன்றைப் பிரித்து
அளித்துவிடலாம் என்று தம் கருத்தைத் தெரிவித்தனர். மேலிடத்துக்
காங்கிரஸ் தலைவர்கள் அவர்களுடைய கருத்துக்கு முரண்பட்டனர்.
இராசகோபாலாச்சாரியார் காங்கிரஸ் கட்சியினின்றும் விலகிக்கொண்டார். பிரிட்டிஷ் இந்தியச் சுதந்தரப்
பேச்சுகள் முறிந்தன. காந்தியடிகள் 1942 ஆகஸ்டு 9ஆம் தேதியன்று
‘வெள்ளையனே வெளியேறு’ (Quit India) என்னும் இயக்கம் ஒன்றைத்
தொடங்கினார். நாடு மீண்டும் ஒரு போராட்டத்தில் மூழ்கிற்று.
ஆங்கிலேயரின் அடக்குமுறைகளும் மீண்டும் வெறிகொண்டாடத் தொடங்கின.
இரண்டாம் உலகப் போர் 1945ஆம் ஆண்டு முடிவுக்கு வந்தது.
பிரிட்டனில் நடைபெற்ற பொதுத் தேர்தலில் தொழிற் கட்சி பெரும்பான்மை
யடைந்து, அதன் தலைவர் அட்லி பிரபு முதல் அமைச்சரானார். அவர்
மறுபடியும் இந்தியருடன் சுதந்தரப் பேச்சு வார்த்தைகள் தொடங்கினார்.
மௌன்ட் பேட்டன் பிரவு 1947 மார்ச்சு மாதம் 24ஆம் நாள் இந்தியாவின்
வைஸ்ராயாகப் பதவியேற்றார். அவருடைய நல்லெண்ணமும்
பெருந்தன்மையும் இந்தியாவுக்கு நல்வாய்ப்புகளாகக் கிடைத்தன. அவருடைய
ஈடுபாடு பிரிட்டிஷ் அரசாங்கத்துக்கு ஊக்கம் கொடுத்தது. அவர் இந்தியத்
தலைவர்களை நன்கு கலந்தாலோசித்த பின்னர் இந்தியாவை இரு சுயேச்சை
நாடுகளாகப் பிரித்தார். இந்தியா, பாகிஸ்தான் ஆகிய இரு நாடுகள் தோன்றின.

ஒரு நூறாண்டாக இந்தியர் கண்டுவந்த கனவு பலித்தது. சுதந்திரப்
போராட்டத்தில் அவர்கள் சிந்திய கண்ணீரும் செந்நீரும் பலன்கொடுத்தன.
டில்லியில் 1947ஆம் ஆண்டு ஆகஸ்டு மாதம் 15ஆம் நாள் ஆங்கிலேயரின்
யூனியன் ஜாக் கொடி இறங்கிற்று; இந்தியத் தாயின் மூவண்ணக் கொடி மேலே
ஏறிப் பட்டொளி வீசிப் பறந்தது.
சென்னை அரசுக்குக் காங்கிரஸ் கட்சியினரான டி.பிரகாசம்
முதலமைச்சராய் இருந்தார். அவருக்குப்பின், 1947 மார்ச்சு 24ஆம் தேதி
ஓமந்தூர் இராமசாமி ரெட்டியார் முதலமைச்சரானார். சட்டசபையில்
காங்கிரசுக்குப் பெரும்பான்மைப் பலம் இருந்தது. அவர் 1949 ஏப்ரல் 6ஆம்
தேதி வரையில் பதவியிலிருந்தார். அவருக்குப் பின்னர்க் குமாரசாமி ராசா
முதலமைச்சரானார்.

சென்னை மாகாணமானது தமிழகம், ஆந்திரம், மலையாள
மாவட்டங்கள் இரண்டு, தென் கன்னடம் ஆகியவை அடங்கிய ஒரு பெரும்
நிலப்பகுதியாய் அமைந்திருந்தது. இரு நூற்றாண்டுகளாகத் தொடர்ந்து வந்த
வரலாற்று நிகழ்ச்சிகளின் விளைவாகச் சென்னை மாகாணம் வளர்ந்து வந்ததே
தவிர இதன் எல்லைகள் திட்டமிட்டு வகுக்கப்பட்டனவல்ல. தமக்கு
மாகாணத்தின் ஆட்சிப் பொறுப்புகளில் போதிய பங்கு அளிக்கப்படவில்லை
என்று ஒவ்வொரு பகுதியாரும் பொருமிக் கொண்டிருந்தனர். காங்கிரஸ்
கட்சியின் அமைப்பில் ஆந்திரம் தனி மாகாணமாகவே கருதப்பட்டு வந்தது.
ஆந்திரர்கள் தமக்குத் தனி மாநிலம் வேண்டும் என்று கூறிக் கிளர்ச்சிகள்
செய்தனர். அக் கிளர்ச்சிகள் வெற்றி பெறுவதற்காகப் பொட்டி சீராமுலு
என்பார் ஒருவர் பட்டினி கிடந்து உயிர்விட்டார். ஆந்திரம் சென்னை
மாகாணத்திலிருந்து பிரிக்கப்பட்டுத் தனி மாநிலமாக அமைவுற்றது (1953).

மாநிலங்களை மொழி அடிப்படையில் பிரித்து அமைப்பதற்காகத் திட்டம்
ஒன்று வகுப்பதற்கென 1953-ல் அசப் அலி தலைமையில் ஆய்வுக்குழு
(Commission) ஒன்று நியமிக்கப்பட்டது. அக் குழுவின் அறிக்கையானது
1955ஆம் ஆண்டில் வெளியாயிற்று. இவ்வறிக்கையின் அடிப்படையில்
1956ஆம் ஆண்டு இந்திய நாடாளுமன்றம் மாநில மறுசீரமைப்புச் சட்டம்
ஒன்று நிறைவேற்றி வைத்தது. அச் சட்டத்தின் படி, கேரள மாநிலம் ஒன்று
புதிதாக அமைக்கப்பட்டது. சென்னை மாநிலத்திலிருந்து வடமலையாள, தென்
மலையாள மாவட்டங்கள் கேரளத்துடன் இணைக்கப்பட்டன. ஆந்திரமும்
கேரளமும் தனித்தனியாகப் பிரிந்து போய் விட்டனவாயினும் எஞ்சி நின்ற
தமிழ்ப் பகுதிக்குச் சென்னை மாநிலம் என்ற பழம் பெயரே தொடர்ந்து
வழங்கி வந்தது. மாநிலச் சீரமைப்புகளின்போது திருவிதாங்கூர்-கொச்சியைச்
சேர்ந்திருந்த அகத்தீசுரம், தோவாளை, கல்குளம், விளவங்கோடு ஆகிய
நான்கு முழுத் தாலுக்காக்களும், செங்கோட்டையின் பெரும்பகுதியும்
தமிழகத்துடன் இணைந்தன. தென்கன்னட மாவட்டத்தின் காசர்கோடு
தாலுக்காவும் மலையாள மாவட்டங்களும் கேரளத்துடன் இணைந்தன.
தென்கன்னடத்தின் எஞ்சிய பகுதியும், கோயமுத்தூர் மாவட்டத்துக்
கொள்ளேகாலம் தாலுக்காவும் மைசூர் மாநிலத்தைச் சேர்ந்தன. செங்கற்பட்டு,
சேலம் மாவட்டங்களிலிருந்து 845 ச.கி.மீ. நிலம் ஆந்திரத்துக்கு
அளிக்கப்பட்டது. இப் பிரிவினை ஏற்பாடுகளுக்குப் பின்பு எஞ்சி நின்ற
நிலப்பகுதியைத் தமிழில் தமிழ்நாடு என்றும், ஆங்கிலத்தில் தொடர்ந்து
சென்னை என்றும் குறிப்பிட வேண்டுமென்று சென்னைச் சட்டசபை 1957ஆம்
ஆண்டில் தீர்மானம் ஒன்று நிறைவேற்றியது. தமிழ், ஆங்கிலம் ஆகிய இரு
மொழிகளிலுமே இம் மாநிலத்தைத் தமிழ்நாடு என்று அழைக்கவேண்டும்
என்று 1967ஆம் ஆண்டு ஆகஸ்டு 18ஆம் தேதி மாநிலச் சட்டசபை
தீர்மானித்தது.

சேலம் மாவட்டமானது 1966ஆம் ஆண்டில் சேலம், தர்மபுரி என இரு
மாவட்டங்களாகப் பிரித்தமைக்கப்பட்டது. திருவிதாங்கூர்-
கொச்சியிலிருந்து பிரித்துத் தமிழ்நாட்டுடன் இணைத்த நிலப்பகுதி
கன்னியாகுமரி மாவட்டம்
என்னும் பெயர் ஏற்றது. பின்னர்ப் புதுக்கோட்டை,
பெரியார் மாவட்டங்கள் ஏற்படுத்தப்பட்டன. மொழிப் பிரிவினையின்படி
வரையறுக்கப்பட்ட தமிழ்நாட்டு மாநிலத்தில் இப்போது சென்னை,
செங்கற்பட்டு, வடஆர்க்காடு, தென்னார்க்காடு, சேலம், தர்மபுரி, கோயமுத்தூர்,
பெரியார், நீலகிரி, திருச்சிராப்பள்ளி, புதுக்கோட்டை, தஞ்சாவூர், மதுரை,
இராமநாதபுரம், திருநெல்வேலி, கன்னியாகுமரி ஆக 16 மாவட்டங்கள்
அடங்கியுள்ளன. தமிழ்நாட்டின் இப்போதைய பரப்பு 1,30,119,15ச.கி.மீ.;
மக்கள்தொகை (1981) 4,82,97,456.

சென்னையே தொடர்ந்து தமிழ்நாட்டின் தலைநகராய் இருந்து
வருகின்றது. இந்தியாவிலேயே சென்னை மாநகரம் நான்காவது பெரிய
நகரமாகும். தமிழே 1958 முதல் தமிழ்நாட்டு ஆட்சி மொழியாக இருந்து
வருகின்றது. பல்கலைக்கழகங்களில் 1960-61ஆம் ஆண்டு முதல் பட்டப்
படிப்புப் பாடங்கள் சில, தமிழிலேயே பயிற்றப்பட்டு வருகின்றன. மதுரையில்
பல்கலைக்கழகம் ஒன்று புதிதாக அமைக்கப்பட்டது.

**வளம் காணும் தமிழகம்**

இந்தியா சுதந்தரம் பெற்ற பின்பு 1980 வரையில் தமிழ்நாட்டில் ஏழு
பொதுத் தேர்தல்கள் நடைபெற்றுள்ளன. இந் நாடானது தன்னாட்சி உரிமை
பெற்றபோது பலர் வறுமையில் வாடினர். முடியாட்சியானது நீங்கிக் குடியாட்சி
மலர்ந்தது. 1952-ல் நாட்டுமக்கள், தங்களது வாக்குரிமையை அளித்துப்
பெரும்பான்மை மாநிலங்களில் காங்கிரசு கட்சியை ஆட்சி இருக்கையில்
அமர்த்தினர். தமிழகத்தில் திருவாளர் ச.இராசகோபாலாச்சாரியார்
முதல்வரானார். இவரது திறமையான நிருவாகத்தைத் தமிழகம் 1937ஆம்
ஆண்டு முதல் 1939 வரை கண்டுள்ளது. பிற்பட்ட மக்கள் மதுவால்
மானமிழந்து வாழ்வதை நினைத்த இவர் சேலம் மாவட்டத்தில்
மதுவிலக்கினைக் கொணர்ந்தார். மதுவிலக்கினால் ஏற்பட்ட பொருளிழப்பை
ஈடுகட்ட விற்பனை வரியை விதித்தார். கடன் நிவாரணச் சட்டமியற்றி
உழவர்களுக்கு நிவாரணம் அளித்தார். ‘பண்ணையாள் சட்டம்’ இவர்
காலத்தில்தான் நடைமுறைக்கு வந்தது.

இவர் பொதுமக்கள் நலனில் மிகவும் அக்கறை காட்டினார். அரசின்
செயல்களில் அரசியல்வாதிகளின் தலையீடுகள் ஏற்படா
வண்ணம் ஆட்சியினை நடத்தினார்; அறநெறியுடன் அரசியலை இணைத்து
ஆட்சி செய்ய விரும்பினார்; அயல்நாட்டு மதுவகைகளுக்கு விற்பனை வரி
விதித்தார். மக்கள் நலனை விரும்பி ஒவ்வொரு நிருவாகத் துறையையும் இவர்
கவனமாகக் கண்காணித்துச் செயல்பட்டார். குலக்கல்வித் திட்டத்தாலும்,
இந்திமொழியை ஆதரித்ததாலும், பொற்கொல்லர்கள் தங்களை ஆச்சாரி எனக்
கூறாது ஆசாரி என அழைக்க வேண்டுமென்ற போது எதிர்ப்பு இருந்ததைக்
கண்டும் அக் கொள்கைகளை விட்டுவிட்டார். இருந்தபோதிலும் இவரது
எளிமை, நேர்மை, வாய்மை எல்லோராலும் விரும்பிப் பாராட்டப்பட்டன.
1954-ல் திருவாளர் கு. காமராசர் முதல்வராகப் பொறுப்பேற்றார். இவர்
1963ஆம் ஆண்டுவரை முதலமைச்சராக இருந்தார். இவர் பொதுமக்கள்
நலத்துக்காக மிகவும் பாடுபட்டார். இவர் காலத்தில் பல துறைகளில் தமிழகம்
முன்னேறியது. இவரது உடன் அமைச்சர்கள் சிலர் பின்னர் மாநிலத்திலும்,
மத்திய அரசிலும் மிகவும் புகழ்பெற்ற அமைச்சர்களாய் விளங்கினார்கள்.
குறிப்பிடத்தக்கவர்கள் திருவாளர்கள் பக்தவத்சலம், ஆர்.வேங்கடராமன்,
சி.சுப்பிரமணியம் ஆகியோர் ஆவர். வேளாண்மை, கல்வி, தொழில்,
மின்சாரம் ஆகியவற்றில் தமிழகம் தலைசிறந்து விளங்கியது. இவரது காலத்துத்
தமிழகம் நெல் சோள உற்பத்தித் திறனில் முதன்மைபெற்று விளங்கியது
பெருந்தலைவர் காமராசர் அனைத்து இந்தியக் காங்கிரசின் தலைவராகவும்
பிற்பாடு தேர்ந்தெடுக்கப்பட்டார்.
கட்டாயக் கல்வியானது பயிற்றுவிக்கப்பட்டது. ஏழைப் பள்ளிச்
சிறார்களுக்கு மதிய உணவும், சீருடையும், பாடநூல்களும் இலவசமாய்
வழங்கப்பட்டன.

1958-ல் கிராமியக் குழுச் சட்டத்தைக் கொணர்ந்து அதிகாரக்
குவியலைப் பறித்துக் கிராமங்களின் குழுக்களுக்கு அளித்தார். அவை
எண்ணியது எண்ணிய வண்ணம் செயலாற்ற மேம்பாட்டுத் திட்டங்கள்
வகுத்தார். கூட்டுறவுக் கடன் வழங்கும் சங்கங்கள் ஏற்படுத்தி 85 பங்கு கிராம
மக்களை இதன்மூலம் பயன்பெறச் செய்தார். பயிர் அபிவிருத்திக்கெனக் கடன்
வசதியும், நியாய விலையில் பொருள்களை வழங்கவும் விற்கவும் இச்சங்கங்கள்
துணைபுரிந்தன. மின் உற்பத்தியிலும் இவரது காலத் தமிழகம் முதலிடம்
பெற்றது. பொதுத் துறையில் பல தொழில்கள் தொடங்கப்பட்டன. பெரம்பூரில்
இரயில்பெட்டித் தொழிற்சாலையும், ஆவடி டாங்குத் தொழிற்சாலையும், கிண்டி
இந்துஸ்தான் டெலிபிரின்டர் தொழிற்சாலையும் மிகப் புகழ் பெற்றனவாகும்.
இவர் அடித்தள மக்களின் நலத்தை மனத்தில் கொண்டு பல திட்டங்களைத்
தீட்டிச் செயல்பட்டார்.

திருவாளர் பக்தவத்சலனார் 1963 முதல் 1967 வரை முதலமைச்சராக
இருந்தார். இவர் நிருவாக ஆற்றல் மிகக் கொண்டவர்;
கொள்கைப் பிடிப்பாளர். இவரது காலத்தில் கல்வித் துறை, தொழில்துறைகளில் நாடு நன்கு
முன்னேறியது. திருவாளர்கள் ஆர்.வேங்கடராமன், சி. சுப்பிரமணியம்
போன்றோரின் சேவையால் தமிழகம் மிகுந்த வளர்ச்சி பெற்றது. குறைந்த
ஊதியம் உள்ளோருக்கும், நடுத்தர வகுப்பினருக்கும் வீடுகள் கட்டித்தரும்
திட்டம் தொடங்கப்பட்டது. மாநிலத்தின் பல பகுதிகள், காங்கிரசு கட்சி
ஆட்சியில் 59, 647 கி.மீ. நீளமுள்ள தேசிய, மாநில, சிற்றூர்ப் பாதைகளால்
இணைக்கப்பட்டன. முந்நூறு பேர்களே வாழும் சிற்றூர்களுக்கும் தொடக்கப்
பள்ளிகள் தொடங்கப்பட்டன. உயர்நிலைப் பள்ளிகள் சுமார் 2500
திறக்கப்பட்டன. பள்ளியின் நிருவாகமும், கல்லூரியின் நிருவாகமும்
தனித்தனியாகத் திறம்பட நடக்க இரு தனி இயக்குநர்கள் நியமிக்கப்பட்டனர்.
காங்கிரசானது தமிழகத்தை ஆண்டபோது பெரியார் ஈ. வே. ரா.
அவர்களின் சுயமரியாதை இயக்கம் நாட்டு மக்களிடையே நன்கு பரவியது.
அவர் பழங்காலக் குருட்டு நம்பிக்கைகளை எதிர்த்துப் போராடினார். அவரின்
வழித்தோன்றலான திருவாளர் சி. என். அண்ணாதுரை என்பார் தமிழகத்தில்
1967ஆம் ஆண்டு முதல்வராய்ப் பொறுப்பேற்றார்;
அவர் தமிழிலும்
ஆங்கிலத்திலும் பெரும்புலமை பெற்றவர். திராவிடப் பண்பாட்டை
உயர்த்துவதற்காகவும், தமிழர் வாழ்வு மறுமலர்ச்சி பெறவும் பாடுபட்டார்.
அவரின் படியரிசித் திட்டம் சென்னை, கோவை ஆகிய மாவட்டங்களில்
செயல்பட்டது. கலப்புமணத் தம்பதியரைச் சிறப்பித்துத் தங்கப்பதக்கம்
வழங்கினார். சீரணிப் படையைத் தொடக்கிப் பொதுத் தொண்டில் ஆர்வம்
உள்ள ஊழியர்களுக்குச் சேவை செய்யும் நல்வாய்ப்பினை நல்கினார்.
1968-ல்
இரண்டாம் உலகத் தமிழ் மாநாட்டைச் சிறப்புறச் சென்னையில் நடத்தினார்.
உலக வணிகக் கண்காட்சி இவர் காலத்தில் சென்னையில் நடைபெற்றது.
மருத்துவக் கல்விக்கும், ஆய்வுக்கும் தனி இயக்கம் ஏற்படுத்திப் பொது
நலத்திற்கும், மருத்துவத்திற்கும் தொண்டு செய்யத் தூண்டினார். ஆனால்,
அவரது குறுகிய காலத்தில் அவரால் நினைத்தது நடக்கவொட்டாமல் இயற்கை
அவரை இவ்வுலகினின்றும் பிரித்தது.

திருவாளர் கருணாநிதி 1969ஆம் ஆண்டு முதல்வராய்ப்
பொறுப்பேற்றுச் சமூக, பொருளாதார மாற்றங்களைப் புகுத்தினார். மாநிலத்
திட்டக் குழுவை நியமித்துப் பயிர்த்தொழிலுக்கும், பாசனத்திற்கும் பல
தொண்டுகள் செய்தார். தொழுநோயாளிக்குத் தீவிர சிகிச்சையளித்தல்,
பார்வையற்றோருக்குக் கண்ணொளி வழங்குதல், உடல் ஊனமுற்றோர்க்கு
மறுவாழ்வு அளித்தல், கைம்பெண்களுக்குத் தையற்பொறி வழங்கி அவர்கள்
வாழ்க்கையை வளப்படுத்தல் போன்ற திட்டங்களையும் கொண்டுவந்தார்.
மனிதனை மனிதன் இழுத்துச் செல்லும் கைவண்டி (ரிக்ஷா)களை ஒழித்து
இழிநிலை போக்கினார்.

திருவாளர் எம். ஜி. இராமச்சந்திரன் அவர்கள் 1977-லும், 1980-லும்
தமிழக முதல்வராகப் பொறுப்பேற்று, சமத்துவச் சமுதாயம் காணப் பாடுபட்டு
வருகிறார். வாழ்க்கையின் அடித்தளத்திலிருந்து உயர்ந்த இவர், அடித்தள
மக்களது துயரங்களை மனத்தில் கொண்டு மதுவிலக்கில் தீவிரமும், புயல், தீ,
வெள்ளம் போன்றவற்றால் சேதமுற்ற ஏழையர்க்கு விரைந்து உதவுதலும்,
ஏழையர்க்குக் கடன் நிவாரணமும், குத்தகைதாரர்களுக்கு விளைச்சலில் 75
பங்கு கொடுக்கச் சட்டமியற்றுவதிலும், ஆழ்கடலில் இறந்துவிட்ட மீனவர்
குடும்பங்களுக்கு நிதியுதவி ரூ. 5,000/- வழங்குதலிலும் பிற்பட்டோர்க்கு
வழங்கிய 31 விழுக்காட்டினை 50 விழுக்காடாக்கியும் பாடுபட்டு வருகிறார்.
தன்னிறைவுத் திட்டம் கொண்டுவந்து வேலையற்றோர்க்கு உணவும், கிராம
மக்களுக்கு உதவியும் புரிந்தார். நில உச்சவரம்பில் மிச்சமான நிலத்தினை
ஏழையர்க்குப் பகிர்ந்தளித்தார். பினாமி நிலங்களைக் கைப்பற்றச்
சட்டமியற்றினார். வறுமையில் வாடும் தமிழறிஞர்களுக்கு உதவிப் பணம்
வழங்கும் திட்டம் கொண்டுவந்தார். மேலும் ஐந்தாண்டுகளில்
பாதுகாக்கப்பட்ட குடிநீர் வழங்கவும் திட்டமிட்டுள்ளார். வேலையில்லாத்
திண்டாட்டத்தை ஒழிக்க முயன்று வருகின்றார். பெரியார் நூற்றாண்டு
விழாவை முன்னிட்டு, அவர் நினைவாகப் பெரியார் மாவட்டம்
ஏற்படுத்தியதும், பெரியார் பின்பற்றிய எழுத்துச் சீர்திருத்தத்தை நடைமுறைப்
படுத்தியதும் குறிப்பிடத்தக்க நிகழ்ச்சிகள். ஐந்தாவது உலகத் தமிழ் மாநாடு,
1981 சனவரியில் மதுரைமாநகரில் சிறப்புற நடைபெறக் காரணமாயிருந்தார்.
மதுரையில் உலகத் தமிழ்ச் சங்கமொன்றும், தஞ்சையில் தமிழ்ப்
பல்கலைக்கழகம் ஒன்றும் தொடங்க ஏற்பாடுகள் செய்துள்ளார். புதிய சட்டக்
கல்லூரி ஒன்று திறக்கவும் திட்டமிடப்பட்டுள்ளது. 150 ஆண்டுகட்கு முன்
ஆங்கிலேயரால் ஏற்படுத்தப்பட்ட ரெவின்யூ போர்டு இவரது ஆட்சியில்
நீக்கப்பட்டது.

இதுவரை பல முதல்வர்கள் தோன்றி அவ்வக்காலத்து ஏற்படும்
தேவைக்கேற்பப் பல மாறுதல்களைக் கொண்டுவந்தனர். அதனால்
அவர்களின் அரசியல் அறிவு, மனத்திட்பம், மதிநுட்பம் ஆகியவை புலனாகும்.
இன்று தமிழகம் பல துறைகளில் தன்னிகரற்று விளங்குவதற்கு அவர்களே
காரணமாவர். தமிழர்கள் மேலும் சமூக, பொருளாதார, கலாசார மாற்றங்களை
எதிர்நோக்கியுள்ளார்கள். அருங்குணங்கள் கொண்ட முதல்வர்களால்
மேன்மேலும் தமிழகம் முன்னேறும் என்பது உறுதி.

**பொருளாதார வளர்ச்சி**

இங்கிலாந்தில் 18ஆம் நூற்றாண்டில் நீராவி எந்திரம்
கண்டுபிடிக்கப்பட்ட பிறகு அந்நாட்டுத் தொழில்முறையிலே ஒரு பெரும்புரட்சி
ஏற்பட்டது. நீராவி எந்திரத்தைக்கொண்டு பெரிய பெரிய தொழிற்சாலைகள்
நிறுவப்பட்டன. குடிசைத் தொழிலாக இருந்துவந்த நூற்பும் நெசவும்
தொழிற்சாலைகளுக்கு மாறின. ஆயிரக்கணக்கான தொழிலாளர்கள்
தொழிற்சாலைகளில் சரக்கு உற்பத்தியில் ஈடுபடலானார்கள். லாங்காஷயர்
என்னும் இடத்தில் நூற்றுக்கணக்கான பருத்தி ஆலைகள் அமைக்கப்பட்டன.
அவற்றுள் பணிபுரிந்துவந்த தொழிலாளர் அனைவரும் தொடர்ந்து
வேலைவாய்ப்பைப் பெற்றிருக்க வேண்டுமாயின், அத் தொழிற்சாலைகள்
தொடர்ந்து வேலை செய்துகொண்டே இருக்கவேண்டும். அவ்வாலைகளுக்கு
மூலப் பொருள்களாக உதவிய பருத்தியானது இங்கிலாந்தில் விளைவதில்லை.
எனவே, நெய்த ஆடைகளுக்கு ஈடாக இந்தியாவிலிருந்து பருத்தியே
ஏற்றுமதியாகத் தொடங்கிற்று. அப்பருத்தியை லாங்காஷயர் ஆலைகள்
துணிவகைகளாக மாற்றின. பிரிட்டிஷ் மக்களுக்குத் தேவையான அளவைவிடப்
பன்மடங்கு கூடுதலாகவே அங்குத் துணிகள் உற்பத்தியாயின. அத்
துணிகளுக்கு நல்லதொரு விற்பனைக் களமாக இந்தியா அமைந்தது. இந்திய
மக்களுக்கு வேண்டிய அத்தனை துணிவகைகளையும் லாங்காஷயர் நெய்து
குவித்துக்கொண்டிருந்தது. இந்திய நாட்டுச் சந்தையில் இத் துணிகள் பல
நுண்ணிய தரங்களிலும், குறைந்த விலையிலும் கிடைத்துவந்தன. இந்திய
அரசாங்கம் ஆங்கிலேயரின் கைகளில் இருந்ததாகையால், இந்தியாவில் நூற்பு,
நெசவு ஆலைகள் தொடங்கி நடத்துவதற்குப் பலவைகயான தடைகள்
விதிக்கப்பட்டன. நுண்ணிய நூல்களாலான ‘மல்’ துணிகள் நெய்வதற்கும்
சிலவகை அழகிய துணிகள் நெய்வதற்கும்
பிரிட்டிஷ் இந்திய அரசாங்கம் சட்டத்தின் மூலம் தடைகள் விதித்திருந்தது.
இறக்குமதியான லாங்காஷயர்த் துணிகளைவிடக் குறைந்த விலையில்
உள்நாட்டுத் துணிகள் விற்பனையாகி இறக்குமதிக்கு ஊறு
விளைக்கக்கூடாதென்பதற்காக உள்நாட்டுத் துணிகளின்மேல் சுங்க (excise)
வரியொன்றும் விதிக்கப்பட்டது. இவ் வரியும் துணியின் விலையின்மேல்
கூட்டப்பட்டதாகையால் அந்த விலை இங்கிலாந்தினின்றும் இறக்குமதியான
துணிகளின் விலையைவிட அதிகமாக ஏற்றங் கண்டது. அதனால் இந்தியர்கள்
குறைந்த விலையில் கிடைத்த இங்கிலாந்துத் துணிகளையே வாங்கினார்கள்.
இந்திய நெசவுத் தொழில் இதனால் நைந்து வரலாயிற்று. பழகிய
தொழிலாளர்கள் வேலையின்றி வாடித் தம் குடும்பங்களுடன் பல்வேறு
இடங்களுக்கும் குடிபெயர்ந்து சென்று அவலமுற்றார்கள். முரட்டுத் துணிகள்
நாட்டில் ஓரளவு தொடர்ந்து உற்பத்தியாகிக் கொண்டிருந்தன.
அத்துணிகளுக்குத் தேவையான நூலும் லாங்காஷயரிலிருந்துதான்
இறக்குமதியாகிக் கொண்டிருந்தது. நுண்ணாடைகளை நெய்து வந்த
ஆயிரக்கணக்கான தறிகள் ஓய்ந்துவிட்டன. இந்தியாவிலிருந்து ஏற்றுமதியாகிக்
கொண்டிருந்த துணிச் சரக்குகளையும், சர்க்கரையையும் இங்கிலாந்திலிருந்து
இந் நாடு இறக்குமதி செய்துகொள்ள வேண்டியதாயிற்று. பத்தொன்பதாம்
நூற்றாண்டின் இடைக்காலத்தில் இங்கிலாந்திலிருந்து இந்தியாவுக்கு
இறக்குமதியான பலவகையான சரக்குகளின் மொத்த மதிப்பில் சரிபாதியளவு
துணி வகைகளின் மதிப்பேயாகும். இந்தியாவின் இறக்குமதி 1884-98
ஆண்டுகளில் 7,367 இலட்சம் ரூபாவாகவும், அதே ஆண்டுகளில் ஏற்றுமதி
8,864 இலட்சம் ரூபாவாகவும் இருந்தது;
1889-1904 ஆண்டுகளில் இறக்குமதி
8,468 இலட்சமாகவும், ஏற்றுமதி 12,492 இலட்சமாகவும் உயர்ந்துவிட்டன.
இவ்வேற்றுமதியனைத்தும் இந்தியாவின் மூலப்பொருள்கள் என்பதை
நோக்கும்போது இந்தியத் தொழில்களின் பொருளாதாரம் எவ்வளவு தொலைவு
வீழ்ச்சியுற்றது என்பது விளங்கும்.
வாணிகக் கப்பல்களும், இந்திய இரயில் பாதைகளும் பிரிட்டிஷ்
முதலாளிகளின் உடைமையாகவே இருந்தன. இவை அவர்களுடைய
வாணிகத்துக்குப் பெரிதும் உதவின. இந்தியாவிலிருந்து மூலப்பொருள்களை
ஏற்றிச் செல்வதற்குப் பிரிட்டிஷ் கப்பல்கள் இந்தியாவுக்குக் காலியாகவே சில
சமயம் வரவேண்டியிருக்கும். அப்பொழுதெல்லாம் அவற்றுக்குப்
பாரமேற்றுவதற்கெனவே இங்கிலாந்தில் உற்பத்தியான உப்பை அவற்றில்
ஏற்றிக் கொண்டு வந்து இந்தியாவில் விற்பனை செய்வது வழக்கமாக இருந்தது.
அதனால் இந்தியாவில் உப்பு உற்பத்தியானது பல
தடைகளுக்கு உட்படுத்தப்பட்டது. அது அரசாங்கத்தின் ஏகபோக
உரிமையாக்கப்பட்டது. உப்பின் உற்பத்தியும் ஓய்ந்து கிடந்தது. இந்திய
இரயில்வேக்கள் ஐரோப்பிய வாணிகத்தின் வளர்ச்சிக்கும், இந்திய
வாணிகத்தின் தேய்வுக்கும் ஏற்றவாறு தம் தூக்குக்கூலி விகிதங்களை
அமைத்துக்கொண்டன. இந்திய ரூபாவுக்கும் இங்கிலாந்தின் பவுனுக்கும்
இடையிட்ட செலாவணி விகிதமானது இங்கிலாந்தின் பொருளாதார நலனுக்கு
ஏற்றவாறு மாற்றியமைக்கப்பட்டது.

**உழவுத் தொழில்**

இங்கிலாந்துக்கும் ஏனைய ஐரோப்பிய நாடுகளுக்கும் தேவையானவை
பருத்தி, நிலக்கடலை, புகையிலை போன்ற வாணிகப் பண்டங்கள். ஆகையால்,
நாட்டில் அவற்றின் உற்பத்திக்கு உழவர்கள் அதிகமான ஊக்கம் காட்டி
வந்தனர். உணவுப் பயிர்களான நெல், கேழ்வரகு, கம்பு போன்ற தானிய
உற்பத்தியில் ஊக்கம் குறைந்து வந்தது. பல்லாயிரம் ஆண்டுகளாக உழவில்
இருந்துவந்த பயிர்நிலங்களும் தம் வளனை இழந்துவந்தன. பாண்டியர் சோழர்
காலத்திலும், விசயநகர மன்னர்கள் காலத்திலும் கட்டப்பட்ட ஏரிகள் தூர்ந்து
வந்தன. அவற்றின் வரத்துக் கால்கள் மேடிட்டுப் போயின. பாசனக்
கால்வாய்கள் வறண்டு வந்தன. அதனால் உழவுத்தொழிலும் நைந்துவந்தது.
பர்மா முதலிய இடங்களிலிருந்து அரிசி இறக்குமதியாக வேண்டிய நிலையும்
ஏற்பட்டது.

பிரிட்டிஷ் கப்பல்கள் கட்டுவதற்கும், இரயில் பாதைகள் அமைப்பதற்கும்
வேண்டியிருந்த தேக்க மரங்களும், நூக்க மரங்களும், கருங்காலி மரங்களும்
ஆயிரக்கணக்கில் வெட்டி ஏற்றுமதி செய்யப்பட்டன. அதனால் பல்லாயிரம்
சதுரக் கிலோமீட்டர் காடுகள் அழிந்துபட்டன. அவற்றுக்கு ஈடாகப் புதிய
காடுகளும் வளர்க்கப்படவில்லை.

ஒரு நாட்டின் வளர்ச்சிக்கு மிகவும் இன்றியமையாதது இரும்பு
உற்பத்தியாகும். தமிழகத்தில் பத்தொன்பதாம் நூற்றாண்டின் தொடக்கம்
வரையில் இரும்புத் தொழிற்சாலை ஒன்றேனும் தொடங்கப்படவில்லை.
கிராமந்தோறும் கொல்லர்கள் உலைகளை மூட்டி உழவுக்கும்
கட்டடங்களுக்கும் தேவையான கொழுக்கள், கம்பிகள், ஆணிகள், சட்டங்கள்,
சால்கள், உருளைகள், வாணிகத்துக்குத் தேவையான துலைக்கோல்கள், படிகள்,
எடைக் கற்கள், வண்டி இருசுகள், மாட்டின் இலாடங்கள்

முதலியவற்றை வடித்துக் கொடுத்துக் கொண்டிருந்தனர். தென்னார்க்காட்டில்
பறங்கிப்பேட்டையில் 1830-ல் எஃகாலை ஒன்று தொடங்கப்பட்டது;
ஆனால், தொடங்கிய விரைவில் மூடப்பட்டுவிட்டது. இரும்புத் தளவாடங்களுக்கு
அன்று இந்தியா இங்கிலாந்தில் பர்மிங்காம் வட்டத்தை எதிர்பார்த்துக்
கொண்டிருந்ததைப்போல இன்று தமிழ்நாடானது தன் தேவைகட்கு
வடஇந்தியாவில் இயங்கிவரும் தனியார், அரசாங்க இரும்பாலைகளை
எதிர்பார்த்துக் கொண்டிருக்கின்றது. சேலம் மாவட்டத்தில் கஞ்சமலைப்
பகுதியில் எஃகாலை ஒன்று தொடங்குவதற்கான ஏற்பாடுகள் வெகு
மும்முரமாக நடைபெற்றுக்கொண்டு வருகின்றன.

இருபதாம் நூற்றாண்டில் விளைந்த இரண்டு உலகப் போர்களின்போது
இந்திய மண்ணில் தொழில்கள் வளருவதற்கான சூழ்நிலைகள் தோன்றின.
பகைவர்கள் மேற்கொண்ட நடவடிக்கைகளினால் இங்கிலாந்தின் இந்திய
வாணிகத்துக்குப் பல்வகையான இடையூறுகளும் இன்னல்களும் நேர்ந்தன.
கோவை, மதுரை போன்ற ஊர்களில் பல நூற்பாலைகளும் நெசவாலைகளும்
தோன்றிச் செயல்படலாயின. ஆனால், அவற்றின் முதலீட்டிலோ,
நிருவாகத்திலோ தமிழர்கள் மேற்கொண்ட பங்கு மிகமிகக் குறைவுதான்.
நீராவி எந்திரங்களும், மின் எந்திரங்களும், டீசல் எந்திரங்களும் தமிழ்நாட்டுத்
தொழில் வளர்ச்சிக்குப் பயன்படுத்தப்பட்டன. கைவன்மையைக் கொண்டு
நடைபெற்றுவந்த பல தொழில்கள் எந்திரமயமாக்கப்பட்டன.
போர்க்காலங்களில் ஏற்பட்ட உணவுப் பற்றாக்குறையினால் உழவுத்
தொழில் வளர்ச்சிக்காகப் பல ஆக்கப் பணிகள் மேற்கொள்ளப்பட்டன.
மான்டேகு-செம்ஸ்போர்டு திட்டத்தின்கீழ்த் திருத்தியமைக்கப்பட்ட
இரட்டையாட்சியில் வேளாண்மைத் துறையானது இந்தியரின் கைகட்கு மாற்றிக்
கொடுக்கப்பட்டது. அதன் விளைவாய்ப் பல பாசனத் திட்டங்கள்
நிறைவேற்றப்பட்டன. அவற்றுள் மிகவும் பெரியது மேட்டூர் அணைத்திட்டம்.
இத் திட்டத்தினால் பல்லாயிரக்கணக்கான நிலங்கள் பாசன வசதி பெற்றன;
வறண்ட நிலங்களும், கரம்புகளும் நெல் வயல்களாக மாறின. இவ்வணையில்
அமைக்கப்பட்ட நீர்மின் எந்திரங்களாலும், நீலகிரி மாவட்டத்தில்
அமைக்கப்பட்ட பைக்காரா, குந்தா நீர்மின் திட்டங்களினாலும் உற்பத்தி
செய்யப்பட்ட நீர் மின்னாற்றல் பல நகரங்களுக்கு வாழ்க்கை வசதிப்
பெருக்கத்தை அளித்ததோடு, கிராமங்களில் எல்லாம் கிணறுகளில் நீர்
இறைக்கும் பம்புகள் ஓட்டவும்
பயன்பட்டது. இவற்றால் பாசன வசதி பெற்ற உழவு நிலங்கள் பன்னூறாயிரம்
எனலாம்.

**சுதந்தரத்துக்குப் பின்**

இந்தியா சுதந்தரம் எய்திய பின்பு நாட்டின் பொருளாதாரச் சீரமைப்பில்
சுதந்தர அரசாங்கம் முனைப்புடன் இறங்கிற்று. ஆங்கிலேயரின்
ஆட்சிக்காலத்தில் நாட்டின் எல்லாப் பகுதிகளிலும் பல்வேறு துறைகளிலும்
குடிவளம் ஏற்றத்தாழ்வுடன் காணப்பட்டதால், நாடு முழுவதிலும்
அவ்வப்பகுதிகளின் இயல்புக்கு ஏற்ப ஒரே சமயத்தில் ஏற்றத் தாழ்வின்றி
வளர்ப்பதற்காக ஐந்தாண்டுத் திட்டங்கள் வகுக்கப்பட்டன. முதல் ஐந்தாண்டுத்
திட்டம் 1951-56 ஆண்டுகளிலும், இரண்டாம் திட்டம் 1956-61 ஆண்டுகளிலும்,
மூன்றாம் திட்டம் 1961-66 ஆண்டுகளிலும், நான்காம் திட்டம் 1969-74
ஆண்டுகளிலும், ஐந்தாம் திட்டம் 1974-78 ஆண்டுகளிலும்
செயல்படுத்தப்பட்டன. 1980-ல் அடுத்த ஐந்தாண்டுத் திட்டம் தொடங்கப்
பட்டது. உழவுத் தொழிலின் வளர்ச்சியும் கனரகத் தொழில்களின் வளர்ச்சியும்
இத் திட்டங்களின் சீரிய நோக்கங்களாகக் கொள்ளப்பட்டன. தமிழ்நாட்டில்
முதல் ஐந்தாண்டுத் திட்டத்தின்கீழ் ரூ. 80 கோடியும், இரண்டாம்
திட்டத்தின்கீழ் ரூ. 188 கோடியும், மூன்றாம் திட்டத்தின்கீழ் ரூ. 347
கோடியும், நான்காம் திட்டத்தின்கீழ் ரூ. 559 கோடியும், ஐந்தாம்
திட்டத்தின்கீழ் ரூ. 850 கோடியும் செலவாயிற்று.
இத் திட்டங்களின் பயனாய்த் தமிழ்நாட்டில் உழவுத்தொழில்
பலமுனைகளிலும் வளர்ச்சியுற்று வந்துள்ளது. முதல் ஐந்தாண்டுத் திட்டத்துக்கு
முன்பு தொடங்கப்பட்ட பவானிசாகர் நீர்த்தேக்கம் முடிவடைந்த பிறகு
வறண்ட நிலங்கள் பல்லாயிரக்கணக்கான ஏக்கர்கள் நன்செய் நிலங்களாக
மாறின. சிறுபாசனத் திட்டங்கள் பல நடைமுறைக்குக் கொண்டு வரப்பட்டன.
முதல் திட்டத்தின் தொடக்கத்தில் தண்ணீர் பம்புகள் 14,000 ஓடின; 1967-ல்
2.6 இலட்சம் பம்புகள் ஓடிக் கொண்டிருந்தன;
உயர்வு 18 மடங்காகும்; உணவு
உற்பத்தியும் பெருமளவு பெருகியுள்ளது. ஆங்கிலேயர் ஆட்சியில் இரசாயன
உர உற்பத்திக்கு வேண்டிய திட்டங்கள் அமைக்கப்படவில்லை.
சுதந்தரத்துக்குப் பிறகு இரசாயன உர உற்பத்தியாலைகள் பல இடங்களில்
தோன்றி உழவுக்கு ஆன உரத்தை வழங்கி வருகின்றன. வேளாண் மக்கள்
கோவை, தஞ்சை மாவட்டங்களில் ஏருந்து (டிராக்டர்) என்னும் எந்திர
சாதனத்தைக் கொண்டு நிலங்களைப் பண்படுத்தும் முயற்சியைப்
பெருவாரியாகக் கையாண்டு வருகிறார்கள்.

கோவை, மதுரை
ஆகிய இடங்களில் நடைபெற்றுவரும் நூற்பாலைகளும்
நெசவாலைகளும் மக்களுக்குத் தேவையான துணி வகைகளை உற்பத்திசெய்து
வருகின்றன. சென்னையில் உற்பத்தியாகும் ‘பின்னி’ துணி வகைகள்
அயல்நாடுகளுக்கும் ஏற்றுமதி செய்யப்படுகின்றன. கைத்தறி நெசவாளர்கள்,
ஆண்களும் பெண்களும் ஆகிய இருபாலரும் விரும்பி உடுக்கக்கூடிய துணி
வகைகளை உற்பத்தி செய்து வருகிறார்கள். கைத்தறித் துணிகளை
அயல்நாடுகளுக்கு ஏற்றுமதி செய்வதற்கென அரசாங்கம் பல முயற்சிகள்
எடுத்து வருகின்றது. சுதந்தரத்துக்கு முன்பு சோம்பிக் கிடந்த கைத்தறிகள்
இப்போது விறுவிறுப்புடன் ஒடிக் கொண்டிருக்கின்றன. இத் தொழிலில்
கிடைக்கும் இலாபம் தரகர்களின் கைக்கு மாறிக் குவியாதபடி
நெசவாளர்கட்குக் கூட்டுறவு நிறுவனங்கள் பல முகங்களில் உதவிவருகின்றன.
தமிழ்நாட்டில் சென்ற இருபது ஆண்டுகளில் மத்திய அரசாங்கம் பல
பெரிய உற்பத்தித் திட்டங்களை நிறுவியுள்ளது. அவற்றுள் மிகவும் பெரியது
நெய்வேலிப் பழுப்பு நிலக்கரித் திட்டமாகும். அதன் மூலதனம் ரூ. 182 கோடி.
இங்குக் கிடைக்கும் நிலக்கரியைக் கொண்டு மின்சாரம், செயற்கை உரம்,
அடுப்புக் கரி ஆகியவை உற்பத்தி செய்யப்படுகின்றன. இங்கு வெட்டி
எடுக்கப்படும் வெண்ணிறக் களிமண்ணினால் பீங்கான் பாத்திரங்களும்
மின்தடை சாதனங்களும் (insulators) செய்யப்படுகின்றன. சென்னையில்
இணைப்பு இரயில்பெட்டித் தொழிற்சாலை, எண்ணூர் அனல்மின்சார நிலையம்,
திருவெறும்பூர் உயர் அழுத்தக் கொதிகலன் தொழிற்சாலை, ஆவடி டாங்கித்
தொழிற்சாலை, மணலி மண்ணெண்ணெய் சுத்தி செய்யும் தொழிற்சாலை,
கல்பாக்கம் மின்அணு நிலையம் முதலிய பெரிய திட்டங்கள் உற்பத்தியில்
ஈடுபட்டுவருகின்றன.

தமிழ்நாடு முழுவதிலும் ஆங்காங்கு ஏராளமான தொழிற்பேட்டைகள்
அமைக்கப்பட்டுள்ளன. அவற்றில் நூறாயிரக்கணக்கான பேர் வேலைவாய்ப்புப்
பெற்றுள்ளனர்;
ஆண்டுதோறும் கோடிக் கணக்கான ரூபா மதிப்புள்ள
சரக்குகள் உற்பத்தியாகின்றன. பல்வேறு தொழில்களில் மக்களுக்குப்
பயிற்சியளிப்பதற்காக எல்லா மாவட்டங்களிலும் தொழில் நுட்பப் பள்ளிகள்
தொடங்கப்பட்டுள்ளன.
தமிழ்மக்கள் பன்முகப் பொருளாதாரத் திட்டங்களில் ஒத்துழைத்து
வருகின்றனர். எனினும் அவர்கள் கூட்டுறவும் முயற்சியும் நாட்டின்
பொருளாதார வளர்ச்சிக்குப் போதா.

முந்நூறு ஆண்டுகளாக அவர்கள் அரசாங்கத்தின் ஆதரவையே
எதிர்பார்த்துக்கொண்டு கிடந்தார்கள். ஆகையால், அவர்களுக்கு இயல்பாக
இருந்துவந்த சுறுசுறுப்பும், தன்னம்பிக்கையும் நீண்ட நோக்கும்
மங்கிக்கிடந்தன;
இப்போதுதான் அவர்கள் உறக்கத்தினின்றும் விழித்து
வருகின்றனர்.
இந்தியா மிகப் பழையதொரு நாடாகையால் பல்லாயிரம்
ஆண்டுகளாகவே மக்கள் அனுபவித்து வந்துள்ள சொத்துரிமை இயல்பில்
மிகவும் ஆழ்ந்த உயர்வு நிலைகள் ஏற்பட்டு வந்துள்ளன. தமிழ்நாடு இந்
நிலைக்கு ஒரு விலக்கு அன்று. சங்க காலத்தை யடுத்து உருவான பல்வேறு
அரசியல் நிலைகளில் நாட்டில் பல பெரும் குடிப்பெயர்ச்சிகளும், போர்த்
தொல்லைகளும் நிகழ்ந்துள்ளன. களப்பிரர் காலத்தில் நில உரிமைகளும்
தானங்களும் அரசரால் பறிக்கப்பட்டனவென்று வேள்விக்குடிச் செப்பேடுகள்
கூறுகின்றன. பல்லவர்கள், சோழர்கள், பாண்டியர்கள் காலத்தில்
வடநாட்டிலிருந்து பல்லாயிரக்கணக்கில் தமிழ்நாட்டில் புகுந்து குடியேறிய
பிராமணருக்குத் தனித்தனிக் கிராமங்களும், கோயில் வழிபாட்டு உரிமையும்,
கோயில் நிலங்களை நிருவகிக்கும் பேருரிமைகளும் வாரிவழங்கப்பட்டன. இக்
கிராமங்களும், நிலங்களும் ஏற்கெனவே பிற தமிழ்க் குடிமக்களின்
உடைமைகளாக இருந்து வந்தவையாம். அவற்றைப் பிராமணரின் கைக்கு
மன்னர்கள் மாற்றிக்கொடுத்தனர். மற்றும், பின் வந்த காலங்களில்
ஆங்காங்குப் போர்த்தொழிலில் ஈடுபட்டிருந்த படைத் தலைவர்கள் கிடைத்த
வரையில் நிலங்களை வளைத்துக் கொண்டனர். தமிழ்நாட்டில் சில இடங்களில்
வேடர்களும், வழிப்பறி கொள்ளைக்காரரும் ஆங்காங்குக் குடியமர்ந்து
நிலங்களைக் கைப்பற்றி வேளாண்மைத் தொழிலில் ஈடுபடலானார்கள்.
ஆயிரக்கணக்கான வேலி நிலங்கள் கோயில்களுக்கும் மடங்களுக்கும்
தானமாக அளிக்கப்பட்டன.

நாளடைவில் நில உரிமைகள் அடிக்கடி கைக்குக் கை மாறி வந்ததுண்டு.
எனவே, இவ் விருபதாம் நூற்றாண்டின் தொடக்கத்தில் தமிழ்நாட்டில் சில
மாவட்டங்களில் உழவுநிலங்கள் யாவும் ஒரு சிலர் கைகளிலேயே
குவிந்துவிட்டன. கோவை, தஞ்சை, தென்னார்க்காடு மாவட்டங்களில்
தனியார்களும், கோயில்களும், மடங்களும் ஆயிரக்கணக்கான வேலி
நிலங்களை உடைமையாகப் பெற்றிருந்ததுண்டு. இக் காரணத்தால் உழவுத்
தொழிலில் வாணாள் முழுவதும் கூலி வேலை செய்தே பிழைத்து வந்த
தொழிலாளர்கள் தம் கைவன்மையை நம்பிப் பிழைக்க வேண்டியவர்களாக
இருந்தனர். நிலத்துக்குச் சொந்தக்காரர்கள்
தம்தம் நிலங்களில் பெற்ற வருமானத்தைக்கொண்டு பெரிய பெரிய
நகரங்களில் குடியேறி இன்பவாழ்க்கை துய்த்து வரலானார்கள். அவர்கள் தம்
நிலங்களுக்கு ஊட்டங்கொடுத்துத் தரமான விதைகளை விதைத்து விளைவைப்
பெருக்குவதற்கு ஊக்கங் காட்டினார்கள் இல்லை. நிலவரி தண்டுவதற்காகவே
நாயக்க மன்னர்களாலும் ஆங்கிலேயராலும் நியமிக்கப்பட்ட ஜமீன்தாரர்களும்,
ஜாகீர்தாரர்களும் தாமும் முடிசூடிய மன்னர்களைப் போலவே நாடாண்டு,
அளவற்ற பகட்டிலும் ஆடம்பரத்திலும் வாழ்க்கையைப் போக்கிவந்தனர்.
குடிவளத்தின் வளர்ச்சியில் அவர்கள் சிறிதேனும் கருத்தைச் செலுத்தவில்லை.
இந்தியா சுதந்தரம் அடைந்த பிறகு நில உரிமைகள் ஒரு சிலர்
கைகளில் குவிந்து கிடந்ததையும், பெரும்பாலரான உழவர்கள் தமக்கென
உழவு நிலங்கள் இன்றியே தவித்துக்கொண்டிருப்பதையும் ஒரு முடிவுக்குக்
கொண்டுவர வேண்டிய பொறுப்பு அரசாங்கங்களுக்கு ஏற்பட்டது. தமிழ்நாட்டு
அரசாங்கம் ஒரு சட்டத்தின் மூலம் நிலவுடைமைக்கு உச்சவரம்பு ஒன்று
விதித்தது. அதன்கீழ்க் குடிமக்கள் யாவரும் பதினைந்து ஏக்கர்களுக்குமேல்
உரிமை கொண்டாட முடியாது என்று திட்டம் வகுக்கப்பட்டது. நிலமின்றி
வருந்திக்கொண்டிருந்த குடிமக்களுக்கு நிலங்கள் பங்கீடு செய்யப்பட்டு
வருகின்றன.

தமிழ்நாட்டில் குடிநலச் சமுதாயம் ஒன்று உருவாவதற்கு வேண்டிய
அரசியல் திட்டங்கள் பல வகுக்கப்பட்டு வருகின்றன. பல கோயில்களும்
மடங்களும் தம் வருமானத்தைக் கல்வி வளர்ச்சியிலும், சமயத்
தொண்டுகளிலும், இலக்கியப் பெருக்கத்திலும் திருப்பிவிட்டிருக்கின்றன.
ஆயுள் காப்பீட்டுக் கழகங்களும், வங்கிகளும் இந்திய அரசால் நாட்டு
உடைமைகளாக்கப்பட்ட பிறகு, அவற்றினிடம் முடங்கிக் கிடந்த நிதிகள்
குடிவளர்ச்சியின் ஆக்கப்பணிகளுக்குச் செலவிடும் திட்டங்களில்
பயன்படுத்தப்பட்டு வருகின்றன. சாலை அமைப்பானது விரிவாகி உள்நாட்டுக்
கிராமங்களுக்கெல்லாம் பயன் அளித்து வருகின்றது. ஏறக்குறைய,
தமிழ்நாட்டுக் கிராமங்கள் அனைத்தினுக்குமே இப்போது மின்னாற்றல்
அளிக்கப்பட்டுவிட்டது. குடிசைகளுக்கு மின்வழங்கும் திட்டமும் செயல்பட்டு
வருகின்றது. அதனால் கிராமங்களில் குடிநீர், பாசனநீர் வசதிகளும்,
சிறுதொழில் நிறுவனங்களும் பெருகிவருகின்றன.
உள்நாட்டு நூலக நிறுவனம் அமைக்கப்பட்ட பிறகு கிராமங்கள்
எல்லாவற்றிலும் விரும்பிய நூல்களை வாங்கிப்
படித்துப் பயன்பெறும் வாய்ப்பு ஏற்பட்டுள்ளது. வானொலியும்,
செய்தித்தாள்களும், திரைப்படங்களும் எட்டாத கிராமங்களே தமிழகத்தில்
இல்லை எனலாம். சென்னையில் தொலைக்காட்சி அமைக்கப்பட்டுள்ளது. மற்ற
இடங்களிலும் விரைவில் அமைக்கப்படலாம். குடிநல வளர்ச்சி, சமுதாய
வாழ்க்கைச் சீர்திருத்தங்கள் ஆகிய எல்லாத் துறைகளிலுமே இந்தியா
முழுவதிலும் தமிழ்நாடு தலையாய இடத்தில் நின்றுவருவது குறிப்பிடத்தக்கது.

தமிழ்நாட்டில் மக்கள் வாழ்க்கையை அரிக்கக்கூடிய அல்லது பிளக்கக்கூடிய
தீய பூசல்களோ, சுயநல இயக்கங்களோ காணப்படாமை பெரிதும் பாராட்டக்
கூடியதாகும். அஃதுடன் அவ்வப்போது அமைந்துவரும் அரசாங்கங்களும்
பெரும்பாலான குடிமக்களின் ஆதரவைப் பெற்று உறுதியாக இயங்கி
வந்துள்ளன. ஆகையால், அரசியலில் குழப்பங்களும், திடீர்த் திருப்பங்களும்
ஏற்படுவதில்லை. குடிநல வளர்ச்சிக்கும், பொதுநலச் சமுதாயத் திட்டங்கள்
வெற்றியுடன் செயல்படுவதற்கும் இது நல்ல, ஏற்றதொரு சூழ்நிலையாகும்.
கல்வி வளர்ச்சியில் மிகப் பெரியதொரு முன்னேற்றம் காணப்படுகின்றது.
கலைக் கல்லூரிகளும், மருத்துவக் கல்லூரிகளும், பொறியியற் கல்லூரிகளும்,
பள்ளிகளும், உயர்தரக் கல்வி நிலையங்களும் சென்ற ஐந்தாறு ஆண்டுகளில்
பன்மடங்கு பெருகி வந்துள்ளன. தமிழ்நாட்டில் இப்போது வேளாண்மை
வளர்ச்சிக்கெனத் தனியாக வேளாண்மைப் பல்கலைக்கழகம் ஒன்று
கோயமுத்தூரில் தொடங்கப் பட்டுள்ளது. பேரறிஞர் அண்ணா தொழில்நுட்பப்
பல்கலைக்கழகம் ஒன்றும் சென்னையில் தொடங்கப்பட்டுள்ளது.கோவையில்
பாரதியார் பெயரில் பல்கலைக்கழகம் ஒன்றும், திருச்சிராப்பள்ளியில்
பாரதிதாசன் பெயரில் பல்கலைக்கழகம் ஒன்றும் தொடங்க ஏற்பாடுகள்
நடைபெற்று வருகின்றன.

அடிமை நிலையினின்றும் விழித்தெழுந்து, சுதந்தரம் பெற்றுப் புதிய குடி
உரிமைகளை அனுபவிக்கத் தொடங்கும் மக்கள் இன்பங்களைக் காண்பதும்,
அவற்றை உழைப்பின்றியே துய்க்க அவாவுவதும், அதற்காக அவர்கள்
முயன்று வெற்றி பெறுவதும், தம் முயற்சியில் தோற்றவர்கள் துவண்டு
போவதும் இயல்பேயாம். இது மக்கள் சமுதாயத்தைப் பற்றும் நோய்களுள்
ஒன்றாகும். இந் நோய் தமிழ்நாட்டுச் சமுதாயத்தையும்
பற்றிக்கொண்டிருக்கின்றது. வரலாறு ஒருமுறைதான் நிகழ்கின்றது. கிடைத்த
வாய்ப்பைக் கைப்பற்றுவதும், நழுவ விடுவதும் குடிமக்கள் கைகளிற்றான்
உள்ளது. இதைத் தமிழர் நன்கு உணர்ந்துகொண்டு தம் வாழ்க்கையைச் சீரமைத்துக் கொள்ளும்
பண்புடையவர்கள் என்று வரலாறு சான்று பகர்வதை நாம் அறிவோம்.
நகர வாழ்க்கை, உணவு விடுதிகள், இரயில்கள், விமானங்கள்,
பேருந்துகள் போன்ற போக்குவரவு வசதிகள், பல்கலைக்கழக வாழ்க்கை,
போர்க்கால உணவுப் பங்கீட்டு முறைகள், குழாய்த் தண்ணீர், ஆங்கில
மருத்துவம், கோயில் திருவிழாக்கள் முதலியவற்றால் மக்கள் வாழ்க்கையில்
மாறுதல்கள் பல அவ்வப்போது ஏற்பட்டுள்ளன. ஆனால், இன்னும் திருமணக்
கலப்புகள் பெருவாரியாக நிகழவில்லை. குலம் கோத்திரம் அறிந்து பெண்
கொடுத்து வாங்கலும், இயன்றவரை பழைய உறவையே நத்தி வருவதும் ஆகிய
பழம் மரபுகளும் தொடர்ந்து வழக்கில் இருந்து வருகின்றன. எனினும், கலப்பு
மணங்கள் ஆங்காங்கு நடைபெற்று வருகின்றன. அரிசனப் பெண்ணை
மணந்துகொள்ளும் ஏனைய குலத்து ஆடவருக்குத் தமிழ்நாட்டு அரசு பல
சலுகைகள் அளிக்க முனைந்துள்ளது.

தமிழ்நாட்டில் மலையாளிகள், தெலுங்கர், கன்னடியர் ஆகியவர்கள்
பெரும் எண்ணிக்கையில் தமிழருடன் கலந்து உறவாடி வாழ்ந்து வருகின்றனர்.
ஆகவே, தம்முடைய முன்னேற்றப் பாதையில் தமிழர்கள்
சிறுபான்மையினரையும், பின்தங்கிய மக்களையும், உடனழைத்துக்கொண்டு
மேற்செல்ல வேண்டிய பொறுப்புடையவர்களாக உள்ளனர். அவர்களுடைய
நலன்களுக்கு ஊறு ஏதும் நேரிடாதவாறும், தமக்குற்ற நலன்கள்
அத்தனையையும் அவர்களும் நுகருமாறும் நடந்துகொள்ளத் தமிழர்கள்
கடமைப்பட்டுள்ளனர். தமிழரின் வரலாறு எடுத்துக் காட்டும் அறமும் பண்பும்
இஃதேயாம். யவனருக்கு இடங்கொடுத்து, ஆரியரை வரவேற்று,
முஸ்லிம்களுக்கும் ஐரோப்பியருக்கும் வாழ்க்கை நலன்களை வழங்கிப் பல
மரபுகளுக்குரித்தான கலைகளைத் தமக்கும் உரிமையாக்கிக் கொண்டு, தமிழ்ப்
பண்பாடுகளை உலகிற்கும் வழங்கி ‘யாதும் ஊரே, யாவரும் கேளிர்’ என்னும்
மேலாம் மனிதகுலப் பண்பாட்டைக் கைவிடாமல் தொடர்ந்து, காலங்கடந்து
வளர்ந்து வருவது தமிழரின் நாகரிகமாகும்.

**இருபதாம் நூற்றாண்டில் தமிழின் நிலை**

**தமிழ் இலக்கியம்**

இருபதாம் நூற்றாண்டில் தமிழ் இலக்கியம் பல துறைகளிலும்
புத்துணர்ச்சி பெற்று வளர்ந்து வருகின்றது. நூல்கள் உரைநடையிலும்,
செய்யுள் வடிவிலும் இயற்றப்படுகின்றன. அந்நிய மொழி இலக்கியங்கள்
தமிழில் மொழிபெயர்க்கப்பட்டு வருகின்றன. விஞ்ஞான இலக்கியமும் தமிழில்
வெகு வேகமாக வளர்ந்து வருகின்றது.

பூண்டி அரங்கநாத முதலியார் பழம்மரபு வழுவாமல் கச்சிக் கலம்பகம்
என்னும் நூலை இயற்றி வெளியிட்டார். பேராசிரியர் சுந்தரம் பிள்ளை
மனோன்மணீயம் என்னும் ஒரு கவிதை நாடகம் எழுதினார். சிறந்த நாடகக்
கூறுகளும், இலக்கியச் சுவையும், மெய்ப்பாடுகளும் ஒருங்கே அமைந்த நாடகப்
படைப்பு இது. முதன்முதல் கவிதை வடிவில் எழுந்த நாடகமும் இதுதான்.
இது பல அரங்கங்களில் நடிக்கப்பட்டு வருகின்றது; திரைப்படமாகவும்
வெளிவந்துள்ளது. மகாமகோபாத்தியாய டாக்டர்
உ.வே. சாமிநாத ஐயர்
பழஞ்சுவடிகள் பலவற்றை ஆராய்ந்து சங்க நூல்கள் சிலவற்றையும், வேறு
நூல்களையும் பதிப்பித்தார். தமிழாராய்ச்சி மாணவருக்கும் பயனாகுமாறு
அமைக்கப்பட்ட இவரது பதிப்பை மிஞ்சக்கூடிய பதிப்பு வேறுஒன்று வந்திலது.
வை. மு. கோபாலகிருஷ்ணமாச்சாரியார் பல தமிழ்நூல்களுக்கு அரிய
உரைகள் இயற்றினார்.
தாம் பதிப்பித்த நூல்களில் காணப்பட்ட இலக்கிய
இலக்கண நுண்பொருள்களை ஆய்ந்தெடுத்துக் கொடுக்கும் அரிய
ஆற்றலுடையவர் இவர். தமிழ் கற்கும் மாணவர்கட்கு இவருடைய உரையைப்
போலப் பயன்பாடுடைய பிறிதோர் உரையைக் காண முடியாது.
அட்டாவதானம் வீராசாமி செட்டியார் விநோதரசமஞ்சரி என்னும்
கதைத் தொகுப்பு ஒன்றை வெளியிட்டார். இவர் கையாண்டுள்ள உரைநடை
பயிலுந்தோறும் இன்பம் பயப்பது. ஆ. சிங்காரவேலு முதலியார் அபிதான
சிந்தாமணி என்னும் கலைக்களஞ்சியம் ஒன்றை எழுதி வெளியிட்டார்.
ஆசிரியர்களுக்கும் மாணவர்களுக்கும் பயன்படத்தக்க பல
நற்பணிகளைச் செய்தவர் பேராசிரியர் கா. நமச்சிவாய முதலியார் ஆவார்.
எழுத்துக் கற்கத் தொடங்கும் குழந்தைகள் முதல் கல்லூரி மாணவர்கள்
வரையில் பயிற்சிப் பாடநூலாகப் பயன்படுத்தி வந்த நூல்கள் பல இவருடைய
படைப்புகளாகும். கண்கவரும் புதிய அச்செழுத்து வடிவங்களையும் இவர்
தமிழ்மொழிக்குத் தந்துள்ளார். நமச்சிவாய முதலியார் பல புலவர்களுக்குப்
புரவலராகவும் வாழ்ந்தவர்.

பாண்டித்துரைத்தேவர் தொடங்கிய மதுரைத் தமிழ்ச் சங்கம் பல
தமிழ்நூல்களைப் புதிய பதிப்புகளில் திருத்தமாக வெளியிட்டுப் புகழ் பெற்றது.
ரா. இராகவையங்கார், மு.இராகவையங்கார் என்ற இரு தமிழ்ப் புலவர்கள்
தமிழ் இலக்கிய ஆராய்ச்சியில் ஈடுபட்டுப் பல அரிய தொண்டுகள் புரிந்து
வந்துள்ளனர். எம்.எஸ்.பூர்ணலிங்கம் பிள்ளை, வி. கனகசபை பிள்ளை
ஆகியவர்கள் தமிழ் இலக்கிய வரலாறுகள் ஆங்கிலத்தில் இயற்றியுள்ளனர்.
பண்டிதமணி மு. கதிரேசச் செட்டியார், கா. சுப்பிரமணிய பிள்ளை, ந. மு.
வேங்கடசாமி நாட்டார் முதலியோர் புரிந்த அரிய தமிழ்த்தொண்டுகள் மிகவும்
அண்மைக் காலத்தன வாகையால் அவற்றை ஈண்டு விரித்துக் கூறவில்லை.
இருபதாம் நூற்றாண்டின் தொடக்கத்திலிருந்தே இரு பெரும்
தமிழறிஞர்கள் தமிழ் வளர்ப்பதிலேயே தம் வாணாளைக் கழித்தார்கள்.
ஒருவர் மறைமலையடிகள்;
மற்றவர் திரு. வி. கலியாணசுந்தரனார் ஆவர்.

வடமொழிக் கலப்பற்ற தமிழ் நடைகளை இம் முதுபெரும் புலவர்கள்
இருவரும் தம் நூல்களில் வெற்றியுடன் கையாண்டு வந்தனர். அவர்கள்
தமிழுலகில் தோன்றிய வரையில் தமிழரின் எழுத்து வழக்கிலும், பேச்சு
வழக்கிலும் பயின்று வந்த பல தேவையற்ற வடமொழிச் சொற்களை அறவே
அகற்றிவிட்டு, அவற்றுக்கு இணையாகத் தூய தமிழ்ச் சொற்களை அமைத்துக்
கொடுத்தனர். அவர்கள் தாமும் பல நூல்களைத் தூய தமிழ்ச் சொற்களில்
எழுதி வெளியிட்டுள்ளனர். திரு. வி. கலியாணசுந்தரனார் தொழிலாளர் நல
இயக்கத்தின் வளர்ச்சியில் பெரும் பங்கு கொண்டவர். அவர் தொழிலாளருக்கு
ஆற்றிவந்த சொற்பொழிவுகளில் சிறுசிறு எளிய தீந்தமிழ்ச் சொற்களும்,
ஆழ்ந்த கருத்துகளும், தெளிவும், ஓட்டமும், புரட்சிப் புதுமைகளும் பொதிந்து
கிடக்கும். மிகவும் குறுகிய சொற்றொடரைக் கையாண்டு சொற்பொழிவாற்றி,
அன்பினாலும் ஆதரவினாலும் தொழிலாளரின் உள்ளத்தைத் தொட்டது
இவரிடம் வாய்க்கப் பெற்றிருந்த ஆற்றலாகும். கலியாணசுந்தரனார்
வெளியிட்டு வந்த ‘நவசக்தி’ என்ற வார இதழ் பைந்தமிழ்ப்
பூஞ்சோலையாகவே மிளிர்ந்தது. ‘படித்தோர் சிந்தை உவகையெனும் பரவை
குளிப்பப் பசுந்தமிழை வடித்தே எழுதும் நவசக்தி எனும் பேர் வாரப்
பத்திரிகை’ என்று பண்டிதை அசலாம்பிகை அம்மையார் தாமியற்றிய காந்தி
புராணத்தில் புகழ்ந்து பாடுகின்றார். கலியாணசுந்தரனார் வழியில் தொடர்ந்து
செல்லும் இளைஞர் சமுதாயம் ஒன்று தமிழ் வளர்ச்சியில் ஈடுபட்டு
வருகின்றது.

இவ்விருபதாம் நூற்றாண்டில் வியப்பூட்டும் இலக்கியப் பணியைச்
செய்தவர் பண்டிதை அசலாம்பிகையம்மையார் ஆவார். இவர் காந்தி
புராணம், திலகர் மான்மியம், வள்ளலார் சரித்திரம் ஆகிய நூல்களை
ஆக்கியுள்ளார். இவற்றில் வரும் செய்திகள் அனைத்தும் இக்காலத்தவை.
ஆனாலும், பழைய இலக்கிய இலக்கண மரபு வழுவாது இந் நூல்கள்
ஆக்கப்பட்டுள்ளன. காந்தியடிகளாரைப் பின்பற்றி, இந்திய தேசியப்
போராட்டங்களில் கலந்துகொண்டு வீரச்செயல்கள் புரிந்த தலைவர்களையும்,
காந்தியடிகளின் அறப்போரையும் அம்மையார் பாடியுள்ள சிறந்த முறையானது
தமிழ் இலக்கியத்தைப் பல படிகள் உயர்த்திவிட்டதெனலாம்.

கோ. வடிவேலு செட்டியார், உயர்நிலைப்பள்ளி யொன்றில்
தமிழாசிரியராகப் பணியாற்றிக் கொண்டிருந்தவர். ‘லோகோ பகாரி’ என்றொரு
வார ஏட்டை வெளியிட்டு வந்தார். இவர் வேதாந்தத் துறையில் சீரிய
தொண்டுகள் புரிந்து வந்தார். பல வேதாந்த நூல்கள் எழுதியுள்ளார்.
இவருடைய திருக்குறள் பதிப்பு மிகச் சிறந்ததொன்றாகக் கருதப்பட்டு
வருகின்றது. கல்வியறிவு இல்லாத மிக எளிய மக்களும் கேட்டுப்
பயன்பெறுமாறு சொற்பொழிவாற்றும் ஒப்பற்ற திறன் இவருக்கு உண்டு.
இவரிடம் தமிழ் பயின்றவர்கள் பலர் தமிழ்த் துறையில் சிறப்புடன்
விளங்கினார்கள்.

அறிவுத் துறையில் எப்படியில் நின்றவர்களும், எச்சமயத்தவரும்,
எம்மொழியினரும் தம் சொல்லைக் கேட்பராயின் அவர்களைப் பிணித்து
ஈர்க்கக்கூடிய நாநலம் வாய்ந்து விளங்கியவர் திருக்கோவலூர் ஆதீனத்துத்
தலைவர் சிவசண்முக மெய்ஞ்ஞான பரமாசாரிய ஞானியார் அடிகள் ஆவார்.
இவர் சொற்களை அளவறுத்துப் பேசும் ஆற்றல் வாய்ந்தவர். சமயம், தமிழ்
இலக்கியம் ஆகிய துறைகளில் ஆழ்ந்த அறிவும் ஆய்வும் ஆயிரக் கணக்கான
மக்களின் உள்ளங்களையும் கவரக்கூடிய ‘கணீர்’ என்ற குரலும் இவர்
படைத்திருந்தார். இவர் ஆங்கிலப் பயிற்சியும், ஆழ்ந்த வடமொழிப்
புலமையும் பெற்றிருந்தார். இவர் தொடர்ந்து பலமணி நேரம்
பேசினாராயினும், மக்கள் இவர் பேச்சுக்குக் கட்டுண்டு காலங்கழிவதையும்
மறந்துவிடுவதுண்டு. ஞானியாரின் வாய்ச்சொற்கள் முழுமையானவை,
இனிமையானவை, எளியவை, மங்கலமானவை. தம் தமிழ்ச் சொற்பொழிவுகளில்
வடமொழி, ஆங்கில நூல்களிலிருந்து மேற்கோள்கள் எடுத்துக்காட்டிப்
பேசுவது இவருடைய தனிச்சிறப்பாகும். குழந்தைகள், இளைஞர்கள்
ஆகியவர்களிடம் பரிந்து பேசி இலக்கியப் பற்றையும், சமயப் பற்றையும் அவர்களுக்குப் புகட்டும் திறன்
இவருக்கு உண்டு.

காந்தியடிகளார் தொடங்கிய அறப்போரில் பல தேசிய வீரர்கள்
முழுமூச்சுடன் இறங்கினார்கள். அவர்களுள் வ.உ.சிதம்பிரம் பிள்ளை,
கவியரசர் சுப்பிரமணிய பாரதியார் ஆகிய இருவரும் முன்னணியில்
நின்றவர்கள். சிதம்பரம்பிள்ளை ‘கப்பலோட்டிய தமிழர்’ என்னும் சிறப்புப்
பெயரைப் பெற்றுள்ளார். ஆங்கிலேயரின் ஆணைகளை எதிர்த்து நின்று
தாமே சொந்தமாகக் கப்பல்கள் வாங்கி ஓட்டிச் சிறை சென்றார். அரசியலில்
ஈடுபட்டவராயினும் தமிழ் இலக்கிய ஆராய்ச்சியில் இவர் பெரிதும்
ஈடுபட்டிருந்தார்.

சுப்பிரமணிய பாரதியார் தமிழ் இலக்கியத்துறையில் பெரும் புரட்சி
ஒன்றையே தோற்றுவித்து என்றும் பொன்றாத புகழைப் பெற்றுவிட்டார்.
காந்தியடிகளின் ஒத்துழையாமை இயக்கம் நடைபெற்றுக் கொண்டிருந்தபோது
சுதந்தர வேட்கையைத் தூண்டிவிடக்கூடிய பல பாடல்களைப் பாடித் தமிழரை
அடிமை உறக்கத்தினின்றும் தட்டி எழுப்பினார். இவருடைய தேசியப்
பாடல்களும், கண்ணன் பாட்டுகளும், பாஞ்சாலி சபதம், குயில் பாட்டு ஆகிய
கவிதைகளும் தமிழரின் உள்ளத்தில் என்றும் அழியா இடம் பெற்றுவிட்டன.
அமெரிக்கக் கவிஞரான வால்ட் விட்மேன் படைத்தளித்துள்ள உரைநடைச்
செய்யுள்களைப் பாரதியாரும் எழுதியுள்ளார். ‘செந்தமிழ் நாடென்னும்
போதினிலே, இன்பத் தேன்வந்து பாயுது காதினிலே;
எங்கள் தந்தையர்
நாடென்ற பேச்சினிலே ஒரு சக்தி பிறக்குது மூச்சினிலே’ என்று தொடங்கும்
பாட்டினால் தமிழ்மொழிக்குச் சிறந்ததோர் ஏற்றஞ் செய்ய வந்தவர் பாரதியார்.
சித்தர்களும், இராமலிங்க அடிகளாரும் கையாண்ட புதிய செய்யுள்
முறைகளைப் பாரதியாரும் கையாண்டு தம் உணர்ச்சிப் பெருக்கையும்,
எண்ணங்களின் செறிவையும் அவை ஏந்தி நடக்குமாறு பாடல்கள் பாடினார்.
சக்தி வழிபாட்டில் பாரதியாருக்கு நல்ல ஈடுபாடு உண்டு.

பாரதியாரின் வழியில் வந்த தேசியக் கவிஞர்களுள் தலை சிறந்தவர்
நாமக்கல் இராமலிங்கம் பிள்ளை அவர்களாவார். காந்திய இயக்கத்துக்குப்
புத்துணர்வு ஊட்டி மக்களைத் தேசப் பணியில் ஈடுபடச் செய்த அவரது
பாடல்கள் நெஞ்சை உருக்கும் தகையனவாகும். காந்திஜியை வள்ளுவரின்
வடிவாகக் கண்டு அவர் காந்தியைப் பற்றியும், காந்தியத்தைப்
பற்றியும் பாடிய பாடல்கள் எண்ணிறந்தன. அவரது பாடல்களில் எளிமையும்,
இனிமையும் காந்திய மணமும் ஒருங்கே கமழும். ‘அவளும் அவனும்’,
‘மலைக்கள்ளன்’ போன்ற நாவல்களையும் அவர் இயற்றியுள்ளார்.
திருக்குறளுக்குப் புதிய முறையில் அவர் ஓர் உரை செய்துள்ளார்.

கவிமணி தேசிகவிநாயகம் பிள்ளை அவர்கள் தெள்ளத் தெளிந்த
தமிழில் எளிய சிறுசிறு பாட்டுகள் பாடியவர். குழந்தைகளுக்கெனக் கொஞ்சு
மொழியில் இவர் பல பாட்டுகள் இயற்றியுள்ளார். சர் எட்வின் ஆர்னால்டு
என்ற ஆங்கிலேயக் கவிஞர் புத்தரைப்பற்றி ஆங்கிலத்தில் இயற்றிய ‘ஆசிய
ஜோதி’ என்னும் நூலையும், பாரசீக மொழியில் உமார்கய்யாம் என்பார் பாடிய
‘ருபாயத்’ என்னும் நூலையும் தேசிகவிநாயகம் பிள்ளை தமிழில் செய்யுள்
வடிவில் மொழிபெயர்த்துள்ளார். இவற்றை மொழிபெயர்ப்புகள் என்றே
கூறமுடியாது; பிற மொழிக் கவிதைகளின் தழுவல் என்றும் கூறமுடியாது.
இலக்கிய நயம், பொருளாழம், பா நலம் ஆகியவை, இவருடைய கவிதைகளில்
ஒருங்கே பொலிவுறுகின்றன. கவிமணி தேசிகவிநாயகம் பிள்ளையும், நாமக்கல்
இராமலிங்கம் பிள்ளையும் பாரதியாருடன் ஒரு நிலையில் ஒப்பிடப்பட்டுச்
சிறந்த தேசியக் கவிஞர்களாகக் கருதப்படுபவர்களாவர்.
தமிழ் இலக்கிய உலகில் மாபெரும் புரட்சியை விளைவித்தவர்
பாரதிதாசன் ஆவார். இவருடைய பாடல்களில் விழுமிய, முழுமையான,
பண்ணார்ந்த தமிழ்ச் சொற்கள் கோக்கப்பட்டிருப்பது ஒரு தனிச் சிறப்பாகும்.
பெண்ணலன்களைப் பற்றியும், காதற் சிறப்பைப் பற்றியும் இனிக்க இனிக்கப்
பாடியவர் பாரதிதாசன். தமிழ்ச் சமுதாயத்தில், நூற்றுக்கணக்கான சிறு
தெய்வங்கள், எண்ணற்ற கண்மூடிப் பழக்கங்கள், பொருளற்ற மரபுகள் மலிந்து
கிடப்பதைப் பாரதிதாசன் வன்மையாகக் கடிந்து பல பாடல்கள் பாடியுள்ளார்.
இவர் பாடிய காவியம் ஒன்று திரைப்படமாக்கப்பட்டுள்ளது. இவருடைய
பாட்டுகளுள் பல திரைப்பட இசையில் முழங்கி வருகின்றன.
பொதுமக்களும் எளிதில் படித்துப் பொருள் விளங்கிக் கொள்ளும்
அளவுக்குச் சங்க நூல்களுக்கு உரைவேந்தர் ஒளவை சு. துரைசாமிப்
பிள்ளையும், பொ.வே. சோமசுந்தரனாரும் உரைகள் எழுதியுள்ளனர்.

மறைமலையடிகளாருக்குப்பின் தனித்தமிழ் வளர்ப்பதில் முனைந்து
நின்றவர் ஞா.தேவநேயப் பாவாணர். இவர் கட்டுரை, உரைநூல், ஆராய்ச்சி
நூல், மொழியியல் நூல்கள் பல எழுதித் தமிழ்ப் பணி புரிந்துள்ளார். ‘மொழிப்
பேரறிஞர்’ எனப் பலராலும் போற்றப்படும் இவரால் ஆக்கப்பட்டுள்ள
‘செந்தமிழ்ச் சொற்பிறப்பியல் அகரமுதலி’யை வெளியிடுவதில் தமிழக அரசு
முனைந்துள்ளது.

தமிழ்நாட்டின் ஆட்சிமொழயாகத் தமிழ் திகழ்வதால் அலுவலகங்களில்
குறிப்புகளும் வரைவுகளும் தமிழில் எழுதப்பட ஊக்கம் அளிக்கப்பட்டு
வருகின்றது. தமிழ் வளர்ச்சிக் கழகத்தால் கலைக்களஞ்சியம் பத்துத்
தொகுதிகளும், குழந்தைகள் கலைக் களஞ்சியம் பத்துத் தொகுதிகளும்
வெளியிடப்பட்டுள்ளன. தமிழ்த் தட்டச்சு, தமிழ்ச் சுருக்கெழுத்தின் தேவை
வளர்ந்து வருவதால் தமிழ்த் தட்டச்சுப் பொறிகளும், தமிழ்ச் சுருக்கெழுத்து
நூல்களும் வெளிவர ஊக்குவிக்கப் படுகின்றன. ஆங்கிலத்துக்கு
அடுத்தபடியாக இந்திய மொழிகளுள்ளே முதன்முதலாகத் தமிழ்ச்
சுருக்கெழுத்து அகராதி ஒன்று அரசால் வெளியிடப் பட்டுள்ளது.
நீதிமன்றங்களில் தீர்ப்புகளைத் தமிழில் வழங்கும் முறை நடைமுறைக்கு
வந்து கொண்டிருக்கிறது. பிற மொழிகளில் உள்ள சிறந்த இலக்கியங்களைத்
தமிழில் மொழிபெயர்த்தும், தமிழ் இலக்கியங்களைப் பிற மொழிகளில்
மொழிபெயர்த்தும் வெளியிடும் பணி மேற்கொள்ளப்பட்டுள்ளது.
எல்லாத் துறைகளிலும் தமிழை நடைமுறைக்குக் கொண்டு வருவதற்கான
முனைப்புத் திட்டம் ஒன்றை தமிழ் வளர்ச்சி இயக்கம் வகுத்துச் செயல்பட்டு
வருகின்றது. ‘எங்கும் தமிழ்; எதிலும் தமிழ்’ என்னும் அரசின் குறிக்கோள்
விரைவில் நிறைவேறலாம்.

**நாவல்கள்**

இருபதாம் நூற்றாண்டின் தொடக்கத்தில் பல நாவல்கள் வெளிவந்தன.
ஆரணி குப்புசாமி முதலியார் என்பவர் ‘ரெயினால்ட்ஸ்’ என்ற ஆங்கில
ஆசிரியர் எழுதிய பல நாவல்களைத் தழுவித் தமிழ் நாவல்கள் பல எழுதி
வெளியிட்டார். அவற்றுள் சில ‘ஆனந்த போதினி’ என்ற திங்கள் ஏட்டில்
தொடர்ந்து வெளிவந்தன. இவருடைய எழுத்து நடை விறுவிறுப்பும் துரிதமும்
வாய்ந்தது. கதையின் போக்கில்
இடையிடையே மேனாட்டு நாகரிகத்தை எள்ளி நகையாடித் தம் சொந்தக்
கருத்துகளை நுழைத்துவிடும் வழக்கம் இவருக்கு உண்டு. பல துப்பறியும்
நாவல்களையும் வேதாந்த நூல்களையும் குப்புசாமி முதலியார் எழுதியுள்ளார்.
ஜே.ஆர். ரங்கராஜு என்ற நாவலாசிரியர் துப்பறியும் ஐந்து நாவல்கள்
வெளியிட்டார். மக்கள் அவற்றை வெகு ஆவலுடன் படித்து வந்தனர்.
முதன்முதலில் மொழிபெயர்ப்போ, பிறமொழி நூல்களைத் தழுவியனவோ
அல்லாமல் சொந்தமாக நூல் எழுதியவர் இவர். இவருடைய நூல்கள்
ஒவ்வொன்றும் சமூகத்தை அரித்துக் கொண்டிருந்த பல தீய
பழக்கவழக்கங்களை அகற்றுவதற்கென்றே எழுதப்பட்டன. வரதட்சிணையின்
கொடுமையை இராசேந்திரன் என்னும் நாவல் எடுத்துக் காட்டுகின்றது. சில
மடாதிபதிகள் துறவு பூண்டு, காவியுடுத்துச் சிற்றின்ப வாழ்க்கையில்
ஈடுபடுவதாகக் கற்பனை செய்து எழுதப்பட்டது சந்திரகாந்தா என்னும் நாவல்.
ரங்கராஜு வின் நாவல்கள் நாடக மேடைகளிலும், திரைப்படம் மூலமாகவும்
மக்கள் பாராட்டைப் பெரிதும் பெற்றன. சந்திரகாந்தா என்னும் நாவல்
அக்காலத்திய மடங்களின் நடைமுறைகளில் புரட்சிகரமான மாறுதல்களை
விளைவித்தது என்பர். இவர் எழுதிய நாவல்கள் அனைத்திலும் தோன்றி,
படிப்பாரின் பாராட்டைப் பெற்றவரான துப்பறியும் கோவிந்தன் என்பார் தமிழ்
இலக்கியப் படைப்புகளில் தனியிடம் பெற்றுள்ளார்.

இருபதாம் நூற்றாண்டு தொடங்கி ஏறக்குறைய முப்பது ஆண்டுகள்
வரை புதிய புதிய நாவல்களை எழுதி வாழ்ந்தவர்கள் வடுவூர் துரைசாமி
ஐயங்காரும், கோதைநாயகி அம்மாளும் ஆவர். ஆங்கில மொழியில் பல
புனைகதைகளைப் படித்து இன்புற்று அத்தகைய நூல்கள் தமிழில் எழாததற்கு
வருந்தி நின்ற மக்களின் ஏக்கத்தைப் போக்கியவர்கள் இவர்கள். ஐயங்கார்
நாவல்கள் சில திரைப்படமாக்கப்பட்டுள்ளன. இவருடைய நடை சொல்வளம்
செறிந்தது; ஓட்டமுள்ளது. கதையின் போக்கில் திடீர்த் திருப்பங்களை
அமைத்தல் இவர் பெற்றிருந்த தனிச் சிறப்பாகும்.
பண்டைய தமிழ் வரலாற்று நிகழ்ச்சிகளைக் கொண்டு கற்பனைக்
கதைகள் புனைந்து பல்லவ, சோழ குலத்து முடி மன்னர்கள்
கால்வெள்ளத்தைக் கடந்து வந்து, நம் கண் முன்பு அவர்களை நிறுத்தி
வைத்த இலக்கியச் சித்தர் ரா. கிருஷ்ணமூர்த்தியாவார். ‘கல்கி என்னும்
புனைபெயரில் இவர் பல கதைகள் எழுதி வெளியிட்டார். ‘ஆனந்தவிகடன்’
என்னும் வார ஏட்டில் பல நாவல்கள் எழுதி மக்கள் உள்ளத்தைக் கவர்ந்தவர்
‘தேவன்’ என்பவர். வழக்கமாக வந்த தமிழ்நடை மரபையே மாற்றித்
தமக்கெனத் தனியொரு நடையை அமைத்துக்கொண்டு ‘புதுமைப்பித்தன்’
என்னும் புனைபெயரில் விருத்தாசலம் என்பார் பல சிறுகதைகள்
வெளியிட்டார். தமிழ்ச் சிறுகதை இலக்கியத்துக்கு முடிபோன்று விளங்குவது
இவருடைய இலக்கியம்.

தமிழில் கற்பனைக் கதைகள் பல எழுதி இளைஞர் சமுதாயத்தின்
உள்ளங்களைக் கவர்ந்த நாவலாசிரியருள் தலைசிறந்து விளங்குபவர்,
மு. வரதராசனார் ஆவார். இவருடைய நாவல்களில் இலக்கிய வளர்ச்சியை
மட்டுமன்றிச் சமூகச் சீர்திருத்த நோக்கத்தையும் காணலாம். இவர் திருக்குறள்
ஆராய்ச்சி ஒன்றையும், மொழி வரலாறு ஒன்றையும் எழுதியுள்ளார்.
திருக்குறள் கருத்துகளையும் மக்கள் வாழ்க்கையையும் இயைபு படுத்திச்
செய்யப்பட்டுள்ள இவருடைய திருக்குறள் ஆய்வு நூல் தமிழ்
ஆராய்ச்சித்துறையில் புதியதொரு முறையைத் தொடங்கி வைத்துள்ளது.
நாவலாசிரியருள் அகிலன் பெரும் திறமை வாய்ந்தவர்.

தமிழில் எழுத்து நடையிலும், கற்பனைத் திறத்திலும், பல பெரும்
ஆசிரியர்கள் சிறந்து விளங்கி வருகின்றனர். பலர் விஞ்ஞானம், வரலாறு,
சுற்றுப் பயணம் ஆகிய துறைகளில் நூல்கள் எழுதித் தமிழ் இலக்கியத்துக்கு
வளமூட்டி வருகின்றனர். மற்றும் பலர் ஐரோப்பிய மொழிகளினின்றும் வட
இந்திய மொழிகளினின்றும் சில சிறந்த நூல்களைத் தேர்ந்தெடுத்துத் தமிழில்
மொழிபெயர்த்துள்ளனர். சிலர் தமிழ் இலக்கியப் புராணக் காட்சிகளைக்
கட்டுரைகளாக வடித்தும், சொற்பொழிவுகளாக வழங்கியும் தமிழ் வளர்ச்சிக்குப்
பெரிதும் துணைபுரிந்து வருகின்றனர்.

**நாடகம்**

சங்ககாலக் கூத்துகள், சோழர் காலத்து நாடகங்கள் ஆகியவை
விசயநகர மன்னர்களின் காலத்திலேயே வழக்கொழிந்துவிட்டன. விசயநகர
ஆட்சியிலும், மதுரை நாயக்கர்கள் ஆட்சியிலும் தெலுங்கு மொழிக்குச்
செல்வாக்கு ஏறியிருந்தது. அதனால் தெலுங்குப் பாடல்களும், தெலுங்குக்
கூத்துகளும் தமிழ்நாட்டில் இடம்பிடித்தன. பெரும்பாலும் தமிழில் பரதக்
கூத்துகளும், தெலுங்கில் பாகவதக் கூத்துகளும் நடைபெற்று வந்தன.
ஆண்கள் பெண்வேடங் கட்டிக்கொண்டு நடிப்பார்கள். நாடகம் இரவு முழுதும் நடைபெறும். இருபதாம் நூற்றாண்டின்
தொடக்கத்தில் கன்னையா, நாராயணசாமிப் பிள்ளை, சீனிவாசப்பிள்ளை,
ஆஞ்சநேயர் கோவிந்தசாமிப் பிள்ளை முதலியவர்கள் நாடக அரங்குகள்
அமைத்து, ஓவியம் தீட்டப்பெற்ற திரைச் சீலைகளைத் தொங்கவிட்டுத் தம்
நாடகங்களை மேடையேற்றினார்கள். நாடக அரங்குகள் அமைப்பதில்
ஓவியக்கலை, மின்விளக்குகளைக் கொண்ட ஒளியமைப்பு, காட்சிப் புனைவுகள்
ஆகீயவற்றைக் கையாண்டு நாடகம் நடத்துவதில் இவர்கள் புதிய முறைகளைக்
கையாண்டார்கள். கண்ணைக் கவரும் விலையுயர்ந்த ஆடை அலங்காரங்கள்,
அணிகலன்கள், வண்ண மலர்கள், நொடியில் மாறக்கூடிய காட்சிச்
சோடனைகள் ஆகியவை இவர்களுடைய நாடகங்களின் சிறப்பாகும்.
ஆண்களே பெண் வேடங்களை ஏற்று நடித்து வந்தனர். தெருக்கூத்துகளில்
இசைக்கப்பட்ட முகவீணையும், முழவமும் கைவிடப்பட்டன. இந் நாடக
மேடைகளில் ஆர்மோனியமும் மத்தளம் அல்லது தபேலாவும் பக்க
மேளங்களாகப் பயன்படலாயின. நடிகர்கள் பல இசைகளில் பாடல்களைப்
பாடினார்கள். உரைநடையைவிட்டுப் பாட்டுகளையே மக்கள் பெரிதும்
விரும்பினர். முழு இராமாயணம், முழுபாரதம், இதர புராணக் கதைகள்,
இராமானுசர் வரலாறு, பகவத்கீதை உபதேசம், நந்தனார் கதை முதலியவை
நாடகங்களாக நடிக்கப்பட்டன. இசைபாட வல்லவர்களே நடிகராக வெற்றி
பெறமுடியும்.

பிறகு சிறுவர்களைக் கொண்ட நாடகக் குழுக்கள் பல அமைக்கப்
பட்டன. அவற்றுள் நடித்துவந்த சில சிறுவர்கள் பிற்காலத்தில் மிகச் சிறந்த
மேடை நடிகர்களாகவும் திரைப்பட நடிகர்களாகவும் புகழ்பெற்று
விளங்கியுள்ளார்கள். சங்கரதாச சுவாமிகள் நாடகக் கலையின் தந்தையெனப்
போற்றப்படுகின்றார். பம்மல் சம்பந்த முதலியார் பல நாடகங்களைத் தமிழில்
எழுதினார். அவற்றுள் பல ஆங்கில நாடகங்களைத் தழுவி எழுதப்
பெற்றவை. அவர் காலத்து நடிக்கப்பட்டுவந்த நாடகங்களில் காணப்பட்ட
மிதமிஞ்சிய சோக மெய்ப்பாட்டைக் குறைத்தும், உவகை, காதல், வீரம்
போன்ற மெய்ப்பாடுகளை மிகுதியாகச் சேர்த்தும், தம் நாடகங்களுக்குப்
புதியதொரு வடிவத்தைச் சம்பந்த முதலியார் அமைத்துக் கொடுத்தார்.
மாணவர்கள், பொழுதுபோக்குக் கழகங்களின் உறுப்பினர்கள், பல்வேறு
தொழில்களில் ஈடுபட்டிருந்தவர்கள் அனைவருமே ஒரு மூன்று மணிநேரம்
நடித்துக் காட்டுமளவுக்கு இவருடைய நாடகங்கள் அமைந்திருந்தன. சம்பந்த
முதலியாரின் முயற்சியினால் உருவாகி வளர்ந்துவந்த சென்னை சுகுணவிலாச சபையானது இவருடைய
நாடகங்களையும், வேறு பல நாடகங்களையும், அரங்கேற்றிப் புகழ் பெற்றது.
நாடகம் நடித்தல் இழிவு என்னும் ஓர் எண்ணத்தை மக்கள் உள்ளத்திலிருந்து
முற்றிலும் அகற்றிய பெருமை இவரைச் சாரும்.

இரண்டாம் உலகப் போர் முடிவுற்ற பிறகு தமிழ்நாட்டில்
திரைப்படங்கள் நூற்றுக்கணக்கில் வெளியாகி வருகின்றன. அதனால்
நாடகங்கள் வழக்கிலிருந்து ஒழிந்துவிடுமோ என்று மக்கள் உள்ளத்தில் ஓர்
அச்சம் பிறந்ததுண்டு. ஆனால், பல நாடக மன்றங்கள் தோன்றி நாடகக்
கலையை வளர்த்து வருகின்றன. இவை நடிக்கும் நாடகங்களில் பெண்களே
பெண் வேடந் தாங்கி நடிப்பதால் பாத்திரங்களின் நடிப்பு இயற்கையாக
அமைந்துவருகின்றது. பல பொழுதுபோக்கு நாடகக் குழுக்கள் தற்போதைய
அரசியல், சமூக, பண்பாட்டுப் பிரச்சினைகளை அடிப்படையாகக் கொண்ட
நாடகங்களை நடித்து மக்கட்கு மகிழ்ச்சியூட்டி வருகின்றன. நாடகத் துறையில்
டி. கே. சண்முகம் மிகவும் புகழ் பெற்றவர்.

**நாட்டியம்**

ஆயிரம் ஆண்டுகளுக்கு மேற்பட்ட நீண்டதொரு கால அளவில்
கோயில்களில் தேவரடியார்கள், வழிபாட்டுத் தொண்டுகளில் ஈடுபாடு கொண்டு
பாடியும் ஆடியும் மக்களை மகிழ்வித்து வந்தார்கள். எனினும் நாளடைவில்
அவர்களுடைய வாழ்க்கை பல துன்பங்களுக்குட்படலாயிற்று. அவர்கள் கற்பில்
வழுவிய வாழ்க்கை நடத்திப் பிழைக்கவேண்டி வந்ததால் அவர்களால்
சமூகத்துக்கும் ஊறுபாடுகள் நேரிட்டன. பெண்மைக்கே இழுக்குத் தேடிக்
கொடுத்துவந்த தேவரடியார்கள் கோயில் பணியில் ‘பொட்டுக் கட்டப்படும்’
முறையை அரசாங்கம் தடை செய்தது (1930). தேவரடியார்கள் வளர்த்துவந்த
இசைக் கலையும், கூத்துக் கலையும் அவர்களுடனே மறைந்துவிடுமோ என்ற
அச்சமும் ஏக்கமும் கலையுலகில் மக்கள் நெஞ்சில் குடிகொண்டன. ஆனால்,
அக் கலைகள் உயர்ந்த முறையில், தூயவடிவில், மறுவடிவு பெற்றுத்
தொடர்ந்து நாட்டில் செல்வாக்குப் பெற்று வரலாயின. அவற்றை இழுக்கென
எண்ணிய மக்கள் மீண்டும் அவற்றை வளர்த்து வருவதில் முனையலானார்கள்.
திருவான்மியூரில் செயல்பட்டுவரும் ‘கலாக்ஷேத்திரம்’ முதலான பல
நிறுவனங்கள் குடும்பத்துச் சிறுவருக்கும் சிறுமியருக்கும் நாட்டியப் பயிற்சி
அளித்து வருகின்றன. தமிழ்நாட்டுக்கே உரித்தான பரதநாட்டியம்
மீண்டும் உயர்ந்த நிலையில் வளர்ந்து உலகை மகிழ்விக்கும் அளவுக்குப்
பேரும் புகழும் அடைந்துள்ளது. இவ் வளர்ச்சிக்குத் திரைப்படக்கலை ஓரளவு
தூண்டுகோலாகச் செயல்பட்டு வந்துள்ளது குறிப்பிடத்தக்கதாகும்.

**இசை**

விசயநகரப் பேரரசர்கள், நாயக்கர்கள் காலத்தில் தெலுங்கு மொழி
ஏற்றம் பெற்று வந்ததாகையால், தமிழ்ப் பண்களும் தமிழ்ப் பாட்டுகளும்
வழக்கிறந்து மறைந்துபோயின. தமிழ்க் குழந்தைகளுக்கு இசைப் பயிற்சியும்
தெலுங்கிலேயே கொடுக்கப்படுகின்றது. அவர்களுக்குத் தெலுங்கில்
சுவரம், ஜண்டவரிசை, அலங்காரம், வர்ணம், கீர்த்தனைகள் ஆகியவை
கற்பிக்கப்பட்டு வருகின்றன. பொருள் உணராமலேயே தமிழர்கள் தெலுங்குப்
பாடல்களை மேடைகளில் பாடிவந்தனர். தமிழ்ப்பற்று இல்லாதவர்களான
ஒருசிலர் இசைக்கு மொழி என்னும் பேதம் கிடையாது எனவும், இசை
‘நாதபிரம்மம்’ எனவும், தத்துவங்கள் பேசித் தமிழிசையை ஒதுக்கியே வந்தனர்.
தமிழ்நாட்டில் நடைபெறும் இசையரங்குகளில் இன்றளவும் பாட்டுகள்
அனைத்தும் தெலுங்கிலும், கன்னடத்திலும், வடமொழியிலும் பாடப்படுகின்றன.
பாடுபவர்கள் ஒன்றிரண்டு தமிழ்ப் பாடல்களைக் கச்சேரியின் முடிவில் ஓர்
ஐந்து நிமிடங்கள் பாடுவர். அப் பாட்டுகள் பெரும்பாலும் திருப்புகழ்ப்
பாடலாகவோ அன்றிப் பாரதியாரின் பாடலாகவோ இருக்கும். இந்
நூற்றாண்டின் தொடக்கத்தில் அண்ணாமலை ரெட்டியார் காவடிச் சிந்துப்
பாடல்களைப் பாடினார். மாம்பழக் கவிராயர் போன்றவர்கள் கீர்த்தனைகள்
பாடினர். தஞ்சை ஆபிரகாம் பண்டிதர் கருணாமிர்த சாகரம் என்னும் நூலும்,
விபுலாநந்த அடிகளார் யாழ் நூல் என்னும் நூலும் எழுதி இசைத் தமிழுக்கு
ஏற்றம் தந்துள்ளனர். சென்னைப் பல்கலைக்கழகத்தின் இசைத்துறைத்
தலைவராக இருந்த பி. சாம்பமூர்த்தி இசைக்கலைக்குப் பெரிதும்
பாடுபட்டுள்ளார். தமிழ்மொழிக்கு ஏற்பட்டிருந்த தாழ்வை நீக்கி அதற்குச்
சிறப்புச் செய்வதற்காக ராஜா சர் அண்ணாமலைச் செட்டியார் தமிழிசை
இயக்கம் ஒன்றைத் தொடங்கி வைத்தார் (1940). அவருடைய அரிய தொண்டு
நற்பயன் அளித்து வருகின்றது. ஆண்டுதோறும் தமிழிசை மாநாடு ஒன்று
கூடித் தமிழ்ப் பண் ஆராய்ச்சி நடத்தி வருகின்றது. தமிழ்ப் பாடல்கள்,
இசைக் கச்சேரிகளிலும் வானொலியிலும் இடம்பெற்று வருகின்றன.
தமிழிசையைப் பரப்புவதில் பண்ணாராய்ச்சி வித்தகர் குடந்தை ப.
சுந்தரேசனார் ஆற்றியுள்ள பணி போற்றத்தக்கது.

தமிழ்நாட்டுக் கோயில்களில் தமிழ் மக்கள் தம் தாய்மொழியிலேயே
பாடிப் பரவுவதற்குத் தடைகள் இருந்துவருகின்றன. சோழர் பாண்டியர்
காலத்தில் கோயில்களில் தேவாரம், திருவாசகம், ஏனைய திருமுறைப்
பாடல்கள் ஆகியவை முழங்கி வந்தன. அம் மரபு இன்று மறைந்துபோயிற்று.
அண்மையில் தமிழ்நாட்டு அரசின் ஆணையின்கீழ்க் கோயில்களில் தமிழிலும்
வழிபாடு செய்வதற்கான ஏற்பாடுகள் நடைபெற்று வருகின்றன.
தமிழ் வளர்ச்சியில் செய்தித்தாள்கள் பலவும் ஈடுபட்டு வந்துள்ளன.
நூறு ஆண்டுகளுக்குமேல் ‘சுதேசமித்திரன்’ என்னும் நாளேடு தமிழில்
செய்திகளைப் பரப்பி வந்துள்ளது. இச் செய்தித்தாளும், மற்றொரு தமிழ்
நாளேடான ‘தினமணி’யும் மணிப்பிரவாளம் போன்ற கலப்புத் தமிழையே
பயன்படுத்தி வந்துள்ளன. செந்தமிழ், செந்தமிழ்ச் செல்வி, தமிழ்ப்பொழில்,
தென்மொழி முதலிய இதழ்கள் நல்ல தமிழில் கட்டுரைகளை வெளியிட்டு
வருகின்றன. ஆனந்தபோதினி, ஆனந்த விகடன், கல்கி முதலிய வார ஏடுகள்
சென்ற ஐம்பது ஆண்டுகளுக்கு மேலாகத் தமிழ் வளர்ச்சிக்குப்
புரிந்துவந்துள்ள பணிகளை அளந்து மதிப்பிடுதல் எளிதன்று. தமிழில்
புதியதொரு காலத்தையே அவை தொடங்கியுள்ளன. தமிழருக்கு நகைச்சுவை
பயிற்றுவித்தது ஆனந்த விகடனாகும். அவ்வேடானது தமிழ் இலக்கியத்தில்
நகைச்சுவை ஓவியத்தை மக்களுக்கு அறிமுகப்படுத்தி அதன் மூலம் இசை,
ஓவியம், இலக்கியம் ஆகிய துறைகளில் புரட்சியான மாறுபாடுகள் பலவற்றைத்
தோற்றுவித்தது. ஆனந்த விகடன் மூலமாகவும், கல்கியின் மூலமாகவும்
வரலாற்று நாவல்கள் பல வெளிவந்தன.

**தமிழ் எழுத்துகள்**

சென்ற நூற்றாண்டுக்கால அளவில் தமிழ் எழுத்தின் வரி வடிவில் பல
மாற்றங்கள் ஏற்பட்டுள்ளன. சங்க இலக்கியங்கள் இன்ன வரிவடிவையுடைய
எழுத்துகளைக்கொண்டு எழுதப்பட்டன என்று அறிந்துகொள்ளுவதற்குச்
சான்றுகள் ஏதும் கிடைக்கவில்லை. தமிழ் எழுத்துகளில் பொறிக்கப்பட்ட
கல்வெட்டுச் சாசனங்கள் ஏழாம் நூற்றாண்டிலிருந்துதான் நமக்குக் கிடைத்து
வருகின்றன. பதினோராம் நூற்றாண்டு வரையில் இச் சாசனங்களில்
கையாளப்பட்டுள்ள எழுத்துகளின் வரி வடிவமானது தொண்டை மண்டலம்,
சோழ மண்டலம், கொங்கு நாடு ஆகிய பகுதிகளிற்றான் காணப்படுகின்றன.
ஆனால், தென்பாண்டி நாட்டில் தமிழ் வட்டெழுத்துகளால் சாசனங்கள்
பொறிக்கப்பட்டுள்ளன. பத்தாம் நூற்றாண்டின் இறுதிக்குள்
பாண்டியநாடானது சோழரின் ஆட்சிக்கு உட்பட்ட பிறகு அங்கும் சோழரின்
கல்வெட்டில் காணப்படும் எழுத்துகளே வழக்கத்துக்கு வந்தன. சோழரின்
செல்வாக்கு உச்ச நிலையை எட்டிய பாண்டியர் காலத்திலும், மைசூரின் சில
பகுதிகளிலும், நெல்லூர் மாவட்டத்திலும், ஈழ நாட்டிலும், கிழக்கிந்தியத்
தீவுகளிலும் தமிழ் எழுத்துக் கல்வெட்டுகள் கிடைத்துள்ளன. விசாகப்பட்டினம்,
பூரி ஆகிய இடங்களிலும் தமிழ்க் கல்வெட்டுகள் கண்டெடுக்கப்பட்டுள்ளன.

தமிழ் எழுத்துகளின் வரிவடிவங்களைப் பற்றிய ஆராய்ச்சியானது
நீண்டகாலமாகவே தொடர்ந்து நடைபெற்றுவருகின்றது. தமிழ் நெடுங்கணக்கு,
மொகஞ்சதாரோ எழுத்துகள் ஆகியவற்றுக்கிடையிட்ட தொடர்பும், தமிழ்
எழுத்துகளுக்கும் பிராமி எழுத்துகளுக்கும் இடையிட்ட தொடர்பும், தமிழ்
எழுத்துகட்கும் கிரந்த எழுத்துகட்கும் இடையிட்ட தொடர்பும் விரிவாக
ஆயப்பட்டு வருகின்றன. தொல்காப்பியனாரின் காலத்து எழுத்து
வரிவடிவங்கள் யாவை, அவை பிராமி வடிவமா அன்றி வேறானவையா
என்னும் கேள்விகள் ஆய்வாளரின் சிந்தனையைத் தூண்டி வருகின்றன.

தொல்காப்பியர் காலத்து எழுத்தின் வரிவடிவங்கள் இன்னவென இன்று அறிய
முடியவில்லை. சில எழுத்துகளின் வரி வடிவ அமைப்புகளைப்பற்றி மட்டும்
அவர் குறிப்பிட்டுள்ளார். தமிழ்நாட்டில் கிடைத்துள்ள மிகப் பண்டைய
கல்வெட்டுகள் கி.மு.மூன்றாம் நூற்றாண்டைச் சேர்ந்தவை. அவை பிராமி
எழுத்துகளில் பொறிக்கப்பட்டுள்ளன. எனவே, பிராமி எழுத்தானது பண்டைய
தமிழ் எழுத்து வரிவடிவத்தையே ஏற்றிருந்து பிறகு பிராகிருத எழுத்தாக
மாறியிருக்க வேண்டும். அல்லது பிராமிக்கு முற்பட்ட தமிழ் எழுத்தின்
வரிவடிவம் ஒன்று வழக்கிலிருந்து மறைந்து போயிக்கவேண்டும். இவை
வெறும் ஊகங்களேயாம். ஒரு காலத்தில் நாடு முழுவதிலும் பிராமி
எழுத்துத்தான் திராவிட மொழிகள் அனைத்தினுக்கும் ஆதி எழுத்தாகப்
பயன்பட்டு வந்தது;
காலப்போக்கில் அது திரண்டு உருண்டு வட்டெழுத்தாக
வடிவமைந்து, கிறித்தவ ஆண்டுத் தொடக்கத்தில் தமிழ்நாட்டில் வழக்கில்
இருந்து வந்தது. பல்லவநாட்டைத் தம் நாட்டுடன் இணைத்துக் கொண்டபின்
சோழப் பேரரசர்கள் தமிழ் எழுத்தையும் கிரந்த எழுத்தையும் இணைத்துக்
கல்வெட்டுகளில் பொறித்து வந்தனர். சோழர்கள் பாண்டிநாட்டைக்
கைக்கொண்ட பிறகு அங்கு வழங்கி வந்த வட்டெழுத்துகள் மறைந்து சோழ
நாட்டில் வழங்கி வந்த வரிவடிவமே அங்கும் வழக்குக்கு வந்தது. சோழ
மன்னரின் ஆட்சிக்குப் புறம்பாக இருந்த மலைநாட்டில் இவ்
வட்டெழுத்தானது தொடர்ந்து
பழக்கத்தில் இருந்துவந்தது. காலப்போக்கில் அது கோலெழுத்தாக மாறி, பிறகு
அறவே வழக்கொழிந்துவிட்டது. மலையாள மொழியில் வடமொழிக் கலப்பு
ஏற்பட்டு அது ஒரு தனிமொழியாக வளர்ந்து வந்தபோது அதன் எழுத்துகள்
ஆரிய எழுத்துகள் என்ற பெயரை ஏற்றன.

சோழரும் பாண்டியரும் மறைந்த பிறகு விசயநகர மன்னர்கள் பேரரசின்
காலத்தில் வடமொழி நாகரி எழுத்துகள் நடைமுறைக்கு வந்தன. அவர்களைத்
தொடர்ந்து மராத்தியரும் நாகரி எழுத்தையே வழக்கில் வைத்திருந்தனர்.
எனவே, கிரந்த எழுத்து வழக்கிறந்தது. தமிழ் எழுத்துகளில் வரிவடிவ
மாறுதல்கள் ஏதும் தோன்றவில்லை. அவ்வப்போது தேவைக் கேற்ப
அவற்றின் வரிவடிவங்களில் சிறுசிறு மாற்றங்கள் செய்யப்பட்டன.

வீரமாமுனிவர் எகர ஒகரத்தில் குறில் நெடில் வேறுபாடு தோன்ற மாற்றஞ்
செய்தார். பின்னர்ப் பெரியார் நூற்றாண்டு விழாவின்போது (1978), பெரியார்
பின்பற்றியவாறு சில எழுத்துகளின் வரிவடிவத்தில் சில மாற்றங்கள் (ணா, றா,
னா, ணை, லை, ளை, னை, ணொ, றொ, னொ, ணோ, றோ, னோ) செய்யப்
பெற்றன. தமிழ்மொழியில் எண்களும் தனிவடிவம் பெற்று விளங்குகின்றன.
அயல்நாடுகளில் தமிழ் வளர்ச்சி
இலங்கை, மலேசியா, இங்கிலாந்து, ஜெர்மனி, பிரான்ஸ், ருஷ்யா,
ஹாலந்து, போர்ச்சுகல், செக்கோஸ்லோவேகியா, பின்லாந்து ஆகிய
ஐரோப்பிய நாடுகளிலும், அமெரிக்காவிலும் தமிழ் இலக்கியம், இலக்கணம்,
மொழியமைப்பு, எழுத்தின் வரிவடிவம் ஆகியவற்றில் மிகச் சிறப்பான
ஆராய்ச்சிகள் நடைபெற்று வருகின்றன. ஆராய்ச்சி நூல்களும் கட்டுரைகளும்
அந்நாடுகளில் வெளியாகி வருகின்றன. தமிழ்நாட்டின் முதல் அமைச்சராகத்
தாம் பதவி ஏற்றவுடனே சி.என். அண்ணாதுரையவர்கள் இரண்டாம் உலகத்
தமிழ் நாட்டைச் சென்னையில் 1968-ல் கூட்டுவித்தார். தமிழின்
வளர்ச்சியையும், தமிழரின் நாகரிகம் பண்பாடு ஆகியவற்றையும் உலக மக்கள்
உணர்ந்து ஆய்வதற்கு மேவிய சீரிய வாய்ப்புகளை இம் மாநாடு
நிறுவிக்கொடுத்தது.

ஒரு நாட்டின் நாகரிகமும், பண்பாடும், ஒரு காலத்தில் தோன்றி
அழிந்துவிடுவனவல்ல. அவை மக்களின் வாழ்க்கையுடன் இயைந்து
விடுகின்றன. அவ்வப்போது சிறுசிறு மாற்றங்களையும் அவை ஏற்று வருவது
உண்டு. எனினும், அவர்களுடைய வாழ்வில் ஊடுருவிச் செல்லும் அவற்றின்
பண்டைய மரபும் இயல்பும் எக் காலத்தும் மாறாமல் விளங்கி வருவனவாம்.
