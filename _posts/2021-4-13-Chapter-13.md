---
layout: post
comments: true
title: 13. சோழப் பேரரசின் வளர்ச்சியும் வீழ்ச்சியும்
---

**மாமன்னன் முதலாம் இராசராசன் (கி.பி. 985-1014)**

உத்தம சோழனுக்குப் பிறகு இராசராசன் அரியணை ஏறினான். இவன்
பல்லாண்டுகள் இளவரசனாக அமர்ந்திருந்து, ஆட்சிப் பொறுப்புகள்
பலவற்றை ஏற்று நடத்தி அரசியலில் ஆழ்ந்த அனுபவமும், ஆற்றலும்,
நுண்ணறிவும் வாய்க்கப் பெற்றிருந்தான். சோழப் பரம்பரையின் பேரையும்
புகழையும் பன்மடங்கு உயர்த்திவிட்டவன் இராசராசன்தான். இவன்
காலத்திலும், இவன் மகன் இராசேந்திரன் காலத்திலும் தமிழரின் மறமும்
பண்பாடுகளும் கடல் கடந்து சென்று மக்கள் கருத்தைக் கவர்ந்தன.
இராட்டிரகூடரின் படையெடுப்புகளினால் திறனிழந்து வளமிழந்து
சுருங்கிவிட்ட சோழ நாட்டை மீண்டும் விரிவுற்று மிகப் பெரியதொரு
பேரரசாக வரலாற்றில் திகழவைத்த பெருமை முதலாம் இராசராசனையே
சாரும். இப் பேரரசன் தன் வாழ்க்கையில் எய்திய மாபெரும் வெற்றிகளை
நோக்கும்போது, இவன் நெடுந்தோற்றமும், உடற்கட்டும், மேனியழகும்,
பேராற்றலும், நுண்ணறிவும், கலைப் பயிற்சியும், நிருவாகத்திறனும் வாய்க்கப்
பெற்றிருக்க வேண்டும் என்று எளிதில் ஊகித்தறியலாம்.

இராசராசன் தன் குடும்பத்தைப் போற்றிப் புரந்தான். இவனுக்குப்
பதினைந்து மனைவியர் இருந்தனர். எனினும், தந்திசக்தி விடங்கி என்பவளே
பட்டத்தரசியாகத் திகழ்ந்தாள். இவளுக்கு உலகமகாதேவி யென்றும் ஒரு
பெயர் உண்டு. திருவிசனூர்க் கோயிலில் இராசராசன் துலாபார விழா
எடுத்தபோது இவள் இரணியகருப்பம் என்னும் விழா எடுத்தாள். இவ்விரு
விழாக்களிலும் கிடைத்த பொன்னைக் கொண்டு தந்திசக்தி விடங்கியானவள்
திருவலஞ்சுழியில் கோயில் ஒன்று எடுப்பித்தாள். முதலாம் இராசேந்திரனைப்
பெற்றெடுத்த பெருமைக்குரியவள் வானவன் மகாதேவி என்கிற திரிபுவன
மகாதேவியாவாள். இராசராசனின் தமக்கையார் குந்தவை
என்னும் ஆழ்வார் பராந்தகன் குந்தவை பிராட்டியார் ஆவாள். இவள்
வல்லவரையர் வந்தியதேவனின் மனைவி. குந்தவைமேல் இராசராசன்
குடும்பத்தில் அளவிறந்த அன்பும் நன்மதிப்பும் சொரியப்பட்டன. தஞ்சைப்
பெருவுடையார் கோயிலில் இராசராசன் வழங்கிய நிவந்தங்களையடுத்து
இவளுடைய நிவந்தங்கள் தாம் இடம் பெறுகின்றன. இராசராசனின்
பெண்மக்கள் மூவருள் சளுக்க விமலாதித்தனின் மனைவியான குந்தவை
ஒருத்தி ; மற்றொருத்தி மாதேவடிகள். மகள் குந்தவை மீதும், உத்தம
சோழனின் அன்னையாரான செம்பியன் மாதேவியிடத்தும் இராசராசன்
பேரன்பைப் பொழிந்து வந்தான்.

தான் சோழநாட்டின் அரியணை ஏறியவுடனே ‘இராசகேசரி
அருண்மொழி’ என்றும், ‘மும்முடிச்சோழன்’ என்றும் சில விருதுகளைத் தன்
பேருடன் இணைத்துக் கொண்டான். மும்முடி என்றால் மும்முறை சோழன்
என்று பொருள். இரும்பு, நூறுமடி என்ற விருதுகளையும் இவன் தன்
ஆட்சிக்காலத்தின் இரண்டாம் ஆண்டிலிருந்து முப்பத்தொன்றாம்
ஆண்டுவரையில் ஏற்றுக்கொண்ட செய்திகளைக் கல்வெட்டுகள்
தெரிவிக்கின்றன. கல்வெட்டு மெய்க்கீர்த்திகளில் மன்னனின் ஆட்சியின்
வரலாற்றைச் சேர்த்து எழுதும் வழக்கம் இவன் காலத்திற்றான் முதன்முதல்
தொடங்குகின்றது. இவ் வழக்கத்தைப் பின்வந்த மன்னரும் பின்பற்றி வந்தனர்.
இராசராச சோழனின் அரசியலைப் பற்றிய செய்திகள் பலவற்றைத்
தெரிந்துகொள்ளுவதற்கு இம் மெய்க்கீர்த்திகள் பெரிதும் துணைபுரிகின்றன.
இம் மெய்க்கீர்த்திகள் கூறும் செய்திகளை உறுதி செய்யக்கூடிய பிற சான்றுகள்
ஒன்றேனும் இப்போது கிடைத்திலது. இராசராசனின் இருபத்தொன்பதாம்
ஆட்சி யாண்டுக் கல்வெட்டு ஒன்று,

‘திருமகள் போலப் பெருநிலச் செல்வியும்,   
தனக்கே உரிமை பூண்டமை மனக்கொளக்   
காந்தளூர்ச் சாலைக் கலமறுத் தருளி,   
வேங்கை நாடும் கங்கை பாடியும்,   
தடிகை பாடியும் நுளம்ப பாடியும்,   
குடமலை நாடும் கொல்லமும் கலிங்கமும்,   
முரட்டெழில் சிங்களர் ஈழமண் டலமும்,   
இரட்ட பாடி ஏழரை இலக்கமும்,   
முன்னீர்ப் பழந்தீவு பன்னீரா யிரமும்    
திண்திறல் வென்றித் தண்டாற் கொண்டதன்   
னெழில்வளர்ஊழியுள் எல்லா யாண்டும்   
தொழுதக விளங்கும் யாண்டே செழியரைத்   
தேசுகொள் கோராச கேசரி வன்மரான   
ஸ்ரீராசராச தேவர்க்கு யாண்டு இருபத்தொன்பது   
வரை....’   

என்று கூறி மெய்க்கீர்த்தியானது அவன் கொண்ட வெற்றிகளையும்
விளக்குகின்றது. மும்முடிச் சோழன், சோழ மார்த்தாண்டன், சயங்கொண்டான்,
பாண்டிய குலாசனி, கேரளாந்தகன், சிங்களாந்தகன், தெலிங்ககுலகாலன்
என்பவை இராசராசன் ஏற்றுக்கொண்ட விருதுகளில் சில. இவை யாவும்
அவனுடைய வெற்றிப் பெருமைகளை எடுத்துக் காட்டுகின்றன.

சோழநாட்டின் மணிமுடி புனைந்துகொண்டவுடனே இராசராசன்
அண்டை நாடுகளை வென்று சோழநாட்டின் எல்லையை விரிவுபடுத்தும் வீரச்
செயலில் ஈடுபடலானான். முதன்முதல் அவன் மேற்கொண்ட
திக்குவிசயமானது தென்பாண்டி நாட்டுப் போருடன் தொடங்கப் பெற்றதென்று
திருவாலங்காட்டுச் செப்பேடுகள் கூறுகின்றன. பாண்டியரும், சேரரும்,
சிங்களரும் என்றுமே சோழரை எதிர்த்துப் போரிடுவதென்று ஓருடன்படிக்கை
செய்து கொண்டிருந்தார்கள். இராசராசன் காலத்திலும் இவ் வுடன்படிக்கை
செயலில் இருந்துவந்தது. எனவே, இராசராசன் முதன்முதல் பாண்டியன்
மேலும், சேரன் மேலும் போர் தொடுத்தான். அப்போது அமரபுசங்கன்
பாண்டி நாட்டு அரியணையையும் பாஸ்கர ரவிவர்மன் திருவடி என்பான்
(கி.பி. 964-1021) சேரநாட்டு அரியணையையும் அணிசெய்து வந்தனர்.
இராசராசன் தொடக்கத்தில் கேரளத்தில் விழிஞம் என்ற இடத்தைக்
கைப்பற்றினான். பிறகு காந்தளூர்ச்சாலை என்ற இடத்தைத் தாக்கி வென்று
அங்கு அணிவகுத்து நின்ற மரக்கலங்களையெல்லாம் அழித்தான். சாலை
என்னும் இடம் இப்போது திருவனந்தபுரத்தின் ஒரு பகுதியாக உள்ளது என்று
சிலர் கருதுவர். ஆனால், அது உண்மையில் அந் நகருக்குத் தெற்கில்
பதினாறு கிலோமீட்டர் தொலைவில் உள்ள ஓர் இடமாகும்.
இராசராசனின் மெய்க்கீர்த்திகள் அனைத்தும் அம் மன்னன் பெயருக்கு
முன்பு ‘காந்தளூர்ச்சாலைக் கலமறுத்தருளிய’ என்னும் அடைமொழியைக்
கொண்டே விளங்குகின்றன. இவ் வடைமொழிச் சொற்கள் இராசராசனின்
நான்காம் ஆட்சியாண்டுக் கல்வெட்டுகளிலேயே காணப்படுகின்றன. அப்
பேரரசன் தன் வாழ்க்கையில் பெற்ற வெற்றி இஃதே போலும். இவ் விருது
எந்த நிகழ்ச்சியைக் குறிப்பிடுகின்றது என்பதைப் பற்றி
ஆய்வாளரிடையே ஆழ்ந்த கருத்து வேறுபாடுகள் இருந்து வருகின்றன.
‘இராசராசன் காந்தளூரில் மணிமண்டபம் ஒன்று கட்டினான்’ என்று ஒரு
கருத்து முதன்முதல் நிலவி வந்தது. பிறகு காந்தளூரில் அரசன் கலம்
ஒன்றைத் துண்டாக்கினான் என்று ஒரு கருத்தும் ஆய்வாளரிடையே
தோன்றிற்று. காந்தளூர்த் துறைமுகத்தில் மன்னன் கலங் (கப்பல்)களை
அழித்தான் என்று கொள்ளுவதையே ஆய்வாளர் பலரும்
ஏற்றுக்கொண்டார்கள்; ‘காந்தளூர் அறச் சாலையில் சோறு அடுவதை மன்னன்
நிறுத்திவிட்டான்’ என்ற கருத்தும், 'அரசன் காந்தளூர்ச் சோற்றுச் சாலையில்
உணவு வழங்க வேண்டிய முறையை நிருணயித்துத் திட்டஞ் செய்தான்’ என்ற
கவிமணி தேசிகவிநாயகம் பிள்ளையின் கருத்தும் ஏலாவென ஒதுக்கப்பட்டன.
காந்தளூர்ச் சாலையில் கலமலறுத்தருளிய விருதை முதலாம் இராசராசனே
யன்றி, அவனுக்குப் பின் முதலாம் இராசேந்திரன், முதலாம் இராசாதிராசன், 
முதலாம் குலோத்துங்கன்  ஆகிய மன்னரும், சடாவர்மன் பராந்தக
பாண்டியனும் ஏற்றுக்கொண்டுள்ளனர்.

பழங்காலந்தொட்டே காந்தளூர் என்பது சிறந்ததோர் இடமாக விளங்கி
வருகின்றது. சுவரன் மாறன் என்ற முத்தரைய மன்னன் ஒருவன் காந்தளூரில்
மாற்றானுடன் போராடிப் பெரு வெற்றி கண்டான் என்று செந்தலைக்
கல்வெட்டு ஒன்று கூறுகின்றது. காந்தளூர்ச் சாலை என்னும் சொற்றொடர்
ஆய்குல வேந்தன் கருநந்தடக்கன் என்பவன் பொறிப்பித்த செப்பேடு
ஒன்றிலும் (கி.பி.868) காணப்படுகின்றது. காந்தளூரில் உள்ள சாலையை
மாதிரியாகக்கொண்டு அதைப் போலவே மற்றொரு சாலையைப்
பார்த்திவசேகரபுரம் என்னும் இடத்தில் அவன் நிறுவியதாக அச்
செப்பேட்டுச் சாசனம் கூறுகின்றது. இந்தச் செய்தியைக் கொண்டு
காந்தளூரில் புகழ் பெற்ற சாலை ஒன்று இருந்ததென்றும், அதையே தன்
குறிக்கோளாகக் கொண்டு கருநந்தடக்கன் வேறு ஊரிலும் சாலையை
அமைத்தான் என்றும் அறிகின்றோம். 

காந்தளூர்ச் சாலையில் என்ன நிகழ்ந்து
வந்தது என்று தெரியவில்லை. ஆனாலும், கருநந்தடக்கன் செப்பேட்டில்,
அரசன் சிறிது சிறிதாக மின்சிறை என்னும் ஊர்ச் சபையாரிடமிருந்து சில
விளைநிலங்களைப் பெற்றான்
என்றும், அதற்கு ஈடாக வேறு சில நிலங்களை அளித்தான் என்றும், அந்
நிலங்களைக் கொண்டு பார்த்திவசேகரபுரம் என்னும் கிராமத்தை நிறுவி, அக்
கிராமத்தில் விஷ்ணு பட்டாரகருக்கு ஒரு கோயிலை எழுப்பினான் என்றும்,
காந்தளூர் மரியாதையால் தொண்ணூற்று ஐவர் சட்டர்க்கு ஒரு சாலையும்
செய்து கொடுத்தான் என்றும் சில குறிப்புகள் காணப்படுகின்றன. மேலும் அச்
செப்பேட்டில், ‘இச்சாலைக்குப் பெய்த கலத்தில் பவிழிய சரணத்தார் உடைய
கலம் நாற்பத்தைந்து ; தயித்திரியச் சரணத்தார் உடைய கலம் முப்பத்தாறு ;
தலவகார சரணத்தார் உடைய கலம் பதினான்கு. இனி வருங்காலம் மூன்று
சரணத்தார்க்கும் ஒப்பாது’ - என்னும் செய்தியும் காணப்படுகின்றது. எனவே,
பார்த்திவசேகரபுரத்துச் சாலை என்பது மாணவர்கள் தங்கிக் கல்வி கற்று வந்த
நிறுவனம் என்று அறிகின்றோம். அதைக் கொண்டு இச் சாலைக்கு
முன்மாதிரியாக அமைந்திருந்த காந்தளூர்ச் சாலையும் ஒரு கல்வி நிறுவனமாக
இருந்திருக்கலாம் என்று டி.என்.சுப்பிரமணியம் கருதுகின்றார். அவர்
கருத்துக்குப் பல சான்றுகளையும் கொடுத்துள்ளார். இவ்விரு சாலைகளிலும்
மாணவர்கள் தங்கியிருந்து, உணவு கொண்டு கல்வி பயின்று வந்துள்ளனர்.
தற்காலத்துப் பல்கலைக்கழகங்களுக்கு இச் சாலைகளை ஒப்பிடலாம்.
பிறருடைய தலையீடு ஏதும் இன்றியே இச் சாலைகள் நடைபெற்று வந்தன.
மாணவருக்குக் கல்வி பயிற்றி வந்த குருகுலங்கள் நாட்டில் ஆங்காங்கு
நடைபெற்று வந்தன. மாணவர்கள் தங்கிக் கல்வி பயிலுவதற்கு இறையிலி
நிலங்கள் நிவந்தங்களாக விடப்பட்டன. 

கல்வெட்டுகளில் காணப்படும் சாலை,
சாலாபோகம் என்னும் சொற்கள் அக் கல்வி நிறுவனங்களையும், அந்
நிவந்தங்களையுமே குறிப்பனவாகக் கொள்ள வேண்டியுள்ளது.
பார்த்திவசேகரபுரத்துச் சாசனம் வேறு சில செய்திகளையும் தெரிவிக்கின்றது.
அவ்வூர்ச் சாலையில் கல்வி பயிற்றிய சட்டர்கள் (ஆசிரியர்கள்) சேர, சோழ,
பாண்டியரின் ஆட்சியில் பங்கு கொள்ளும் பயிற்சியும் அறிவும்
பெற்றவர்களாக இருத்தல் வேண்டும் என்றும், விதிக்கப்பட்ட சில ஒழுங்கு
முறைகளுக்கு உட்பட்டு அவர்கள் படைக்கலங்கள் தாங்கும் தகுதி பெற்றிருக்க
வேண்டுமென்றும், வேதங்கள் வியாகரணங்கள் மட்டுமன்றி அரசியலிலும்
போர்களிலும் பெற வேண்டிய பயிற்சியை மாணவர்கள் சுவடிகளின்
வாயிலாகவும், நடைமுறையிலும் அளிக்கப்பட்டு வந்தனர் என்றும் அச்
சாசனத்தால் அறிகின்றோம். காந்தளூர்ச் சாலையும் பார்த்திவசேகரபுரத்துச் சாலையும்
அரசாங்கத்தின் பொருளுதவியின்றியே நடைபெற்று வந்திருக்க வேண்டும்.
தஞ்சாவூர் மாவட்டத்தில் ஏறக்குறைய இக் காலத்தைச் சேர்ந்ததாகக்
காணப்படும் கல்வெட்டு ஒன்றிலும், ‘கலமறுத்த’ என்னும் சொல்
ஆளப்பட்டுள்ளது. அக் கல்வெட்டு இராசகேசரி என்பவனுடைய
பதினான்காம் ஆட்சியாண்டில் நாட்டப்பட்டது. ஆண்டுதோறும் மார்கழி
மாதம் திருவாதிரை நாள் இரவு திருச்சேனூர் மகாதேவர் முன்பு ‘ஜைமினிகள்
சாமவேதத்து மேற்பாதத்து ஒரு துருவும், கீழ்ப்பாதத்து ஒரு துருவும்,
கரைப்பறிச்சு பட்டம் கடத்துப் பிழையாமே சொன்னார்’க்குப் பரிசு அளிக்க
ஒருவன் இருபது காசு பொன் அளித்த செய்தியை அக் கல்வெட்டுக்
கூறுகின்றது. அந்த இருபது காசு முதலுக்கு ஆண்டுதோறும் கிடைத்த பலிசை
மூன்று காசையும் ‘ஒருகால் கொண்டார் அல்லாதாரை மெய்க்காட்டுத்
தீட்டினார் எல்லாரும் தம்மில் அஞ்சு புரியினும் சொல்லிக் கலமறுத்து
நல்லாராயினார் ஒருவருக்கு எம்பெருமானே அருள வேண்டும்’ என்பது
ஏற்பாடு. முன் ஆண்டுகளில் பரிசு பெற்றவர் பின் ஆண்டுகளில்
போட்டியிட
முடியாது என்று இதனால் அறிகின்றோம். போட்டியில் வெற்றி பெற்றவர்
‘கலமறுத்து நல்லார் ஆனார் ஒருவர்’ என்று கல்வெட்டில்
குறிப்பிடப்படுகின்றார். இவ்விடத்தில் ‘கலமறுத்து’ என்னும் சொற்களுக்குச்
‘சாசனத்தால் அல்லது ஓயாமல் வரையறுக்கப்பட்ட’ என்னும் பொருள்
பொருத்தமாகக் காணப்படுகின்றது.

முதலாம் இராசராசன் ஆட்சியின் தொடக்கத்திலே அவனுக்கும்,
காந்தளூர்ச் சாலை அறங்காவலுக்குமிடையே கருத்து மாறுபாடுகள்
தோன்றியிருக்கவேண்டும். அச் சாலை நடைமுறையில், தான் தலையிட்டுச் சில
திருத்தங்களைச் செய்ய அம் மன்னன் முனைந்திருக்கலாம். அரசு
கட்டுதிட்டங்கட்கு உட்படாமல் இயங்கி வந்த காந்தளூர்ச் சாலை அவனுடைய
தலையீட்டை வெறுத்து அவனுக்கு எதிர்ப்புக் காட்டியிருக்கக் கூடும்.
அப்பேரரசன் தன் படை வலியைப் பயன்படுத்தி அச் சாலையைத் தன்
வழிக்குத் திருப்பிக் கொண்டுவந்தனன் என அறிகின்றோம்.
கருநந்தடக்கன் செப்பேடுகளில் சாலை நிறுவிய ஆண்டு கி.பி. 868
என்று குறிக்கப்பட்டுள்ளது. ஆனால், அதில் பொறிக்கப்
பட்டுள்ள வடிவம் கி.பி. 868ஆம் ஆண்டுக்குப் பிந்தியதாகக்
காணப்படுகின்றது. எழுத்து வடிவமும் இராசராசன் காலத்திய தமிழ் எழுத்து
வடிவமாகக் காணப்படுகின்றது. அவன் காலத்துக்கு முன்பு வட்டெழுத்துகளே
அப் பகுதியில் வழங்கி வந்தன. அச் சாசனம் கருநந்தடக்கன் காலத்ததாக
இருந்திருக்குமானால் அது வட்டெழுத்தில் பொறிக்கப்பட்டிருக்க வேண்டும்.
இக் காரணத்தாலும், வேறு சில காரணங்களாலும் இச் சாசனமும் முதலாம்
இராசராசன் காலத்தில் கருநந்தடக்கன் பெயரில் வேறு ஒரு மன்னன்
பொறித்துக் கொடுத்ததாகக் கொள்ள வேண்டும்.
எனவே, பார்த்திவசேகரபுரத்திலிருந்த சாலையைப் போலவே அதற்கு
முன்மாதிரியாக அமைந்திருந்த காந்தளூர்ச் சாலையையும் இராசராச சோழன்
தன்னுடைய ஆணையின் கீழ்க் கொண்டுவந்து, அதனிடம் இருந்த படை
பலத்தைக் குறைத்துச் சாலையின் நடைமுறையிலேயே பெரிய மாறுதல்களைச்
செய்து சாலையைச் சீர்திருத்தி அமைத்திருக்க வேண்டும். முதலாம்
இராசராசனின் மெய்க்கீர்த்திகளில், ‘காந்தளூர்ச் சாலைக் கலமறுத்தருளிய’
என்னும் சொற்றொடர்கள் அவனுடைய இந்தச் சிறப்பான பணிகளைக்
குறிப்பிடுகின்றன என்று கொள்ளுவதே பொருத்தமானதெனக் கொள்ளலாம்.

இராசராசன் அடுத்துக் கொல்லத்தைக் கைப்பற்றினான். பாண்டி
நாட்டின்மேல் வெற்றி காண்பதையே தம் பெரு நோக்கமாகக்
கொண்டிருந்தவர்கள் சோழர்கள். எனவே, இராசராசன் பாண்டி நாட்டின்மேல்
தன் படைகளைத் திருப்பினான்; மதுரையைத் தாக்கி அழித்தான் ;
பாண்டியன் அமரபுசங்கனின் செருக்கை ஒடுக்கினான். பாண்டியனுக்குப் பக்கபலமாக நின்று
வந்த சேரனின் போர்த் திறனையும் ஒடுக்கினாலன்றிப் பாண்டி நாட்டு வெற்றி
முழுப் பலனைத் தாராதெனக் கண்ட இராசராசன் சேர நாட்டின்மேல்
படையெடுத்தான். குடநாடு அல்லது குடமலை நாட்டைக் கைப்பற்றி உதகை
என்ற மலைக்கோட்டையை அவன் தகர்த்தான். ஆங்குத் தன் ஆட்சியை
நிறுவிய பின்பு தான் பிறந்த நாண்மீனாகிய சதயந்தோறும் கேரளத்தில் விழா
எடுப்பிக்க ஏற்பாடுகள் செய்தான். பதினெட்டுக் காடுகளைக் கடந்து சென்று,
தன் தூதுவனுக்காக இராசராசன் உதகையை முற்றுகையிட்டுக் கைப்பற்றினான்
என்று ஒட்டக்கூத்தர் தம் மூவருலாவில் கூறுகின்றார். இராசராசன்
தூதுவனைச் சேரன் இழித்துப் பேசி இருக்க வேண்டும் என்றும், அதைக்
கேட்ட சோழன் அதையே காரணமாகக்
கொண்டு உதகையைத் தாக்கிக் கைப்பற்றி கொண்டான் என்றும் ஊகிக்க
வேண்டியுள்ளது.

குடநாட்டுப் போர்களில் சோழரின் படைகட்குத் தலைமை பூண்டு பல
போர்களில் ஈடுபட்டு வெற்றிவாகை சூடி இராசராசனுக்குப் பேரையும்
புகழையும் ஈட்டிக் கொடுத்தவன் அவனுடைய மகனான இளவரசன்
இராசேந்திரன். இராசராசனும் தன் மகன் கொண்ட வெற்றிகளைப் பாராட்டி
வேங்கி மண்டலத்துக்கும் கங்க மண்டலத்துக்கும் அவனை
‘மகாதண்டநாயக’னாகப் பதவியில் உயர்த்தினான். ‘பஞ்சவன் மாராயன்’
என்னும் விருது ஒன்றுக்கும் இராசேந்திரன் உரியவனாக்கப் பெற்றான். மேலும்
இராசேந்திரன் துளுவரையும் கொங்கணரையும் மலையாளரையும் புறமுதுகிடச்
செய்தான்; தெலுங்கரையும் இரட்டிகையரையும் வென்று வாகை சூடினான்.

இராசராசன் கொண்ட வெற்றிகள் அனைத்தினும் சிறந்து விளங்குவது அவன்
ஈழத்தைக் கைப்பற்றியதாகும். அவன் இருபத்தொன்பதாம் ஆட்சியாண்டில்
(கி.பி. 1014-ல்) தஞ்சைப் பெருவுடையார் கோயிலுக்குச் சிங்களத்துச் சிற்றூர்கள்
பலவற்றை நிவந்தமாக வழங்கினான். ‘இராமன் குரங்குகளின் துணைகொண்டு
இலங்கைக்கு வழி அமைத்துக் கூரிய அம்புகளினால் இராவணனைக்
கொன்றான். ஆனால், இராசராசன் தன் ஆற்றல் மிக்க கடற்படையைக்
கொண்டு இலங்கையைக் கைப்பற்றி, அதற்கு எரியூட்டித் தன் போர்த் திறனில்
தான் இராமனையும் விஞ்சியவனெனக் காட்டிக்கொண்டான்’ என்று
திருவாலங்காட்டுச் செப்பேடுகள் அவனைப் புகழ்ந்து பாராட்டுகின்றன.
இராசராசன் படையெடுப்பின்போது ஐந்தாம் மகேந்திரன் என்பவன்
சிங்களத்துக்கு மன்னனாக இருந்தான். இலங்கையில் கேரளரும் கருநாடரும்
சேர்ந்திருந்த கூலிப் படைகள் கிளர்ச்சி ஒன்றில் ஈடுபட்டன. அக்
காரணத்தினால் மகேந்திரன் இலங்கையில் காடும் மலையும் செறிந்த
ரோகணம் என்ற இடத்துக்கு ஓடி ஒளிந்து வாழ்ந்து வந்தான். அந்த அரிய
வாய்ப்பைப் பயன்படுத்திக்கொண்ட இராசராசன் இலங்கையின் வடபகுதியைக்
கைப்பற்றி அதற்கு மும்முடிச் சோழ மண்டலம் என்று பெயர் சூட்டி அதைச்
சோழ நாட்டு மண்டலங்களுள் ஒன்றாக இணைத்துக் கொண்டான். ஆயிரம்
ஆண்டுகட்கு மேலும் இலங்கையின் தலைநகராக விளங்கி வந்த
அநுராதபுரத்தை இராசராசன் தாக்கியழித்துவிட்டான். பொலன்னருவையை
ஈழத்தின் தலைநகராக்கினான். பிற்காலத்தில் முதலாம் விசயபாகு என்ற
சிங்களத்து மன்னன் தன் நாட்டைச் சோழரிடமிருந்து மீட்டுக்கொண்டபோது
அவனுடைய முடிசூட்டு விழா அநுராதபுரத்திலேயே நடைபெற்றது. எனினும், அவன் தொடர்ந்து
பொலன்னருவையையே தன் தலைநகராகவும் கொண்டு ஆட்சிபுரியலானான்.
இராசராசன் பொலன் னருவைக்கு ஜனநாத மங்கலம் என்று புதுப் பெயர்
சூட்டி அங்குக் கருங்கல்லாலும் சலவைக் கல்லாலும் கண்கவரும்
எழிலையுடைய சிவாலயம் ஒன்றை எழுப்பினான். அவனுடைய பெயராலேயே
இராசராசேச்சுரம் அல்லது இராசராசபுரம் என்ற கோயில் ஒன்றைச் சோழரின்
பணியாளன் தாழிகுமரன் என்பான் எடுப்பித்தான். இராசராச சோழன்
தொடர்ந்து மேலைக் கங்கரின் நாட்டின்மேல் தன் போர் நோக்கத்தைச்
செலுத்தினான். அந் நாடு கங்கபாடி, தடிகைபாடி, நுளம்பபாடி என மூன்று
பகுதிகளாகப் பிரிக்கப்பட்டிருந்தது. அம் மூன்றையும் இராசராசன் வென்று
சோழப்பேரரசின் மண்டலங்களாக அவற்றை இணைத்துக்கொண்டான். அவை
கி.பி. 1117 வரையில் சோழரின் ஆட்சிக்குட்பட்டுக் கிடந்தன.
கீழைச் சளுக்கர்களுள் உள்நாட்டுப் பூசலும் போரும் குமுறிக் கொண்டிருந்தன.

பத்தாம் நூற்றாண்டில் வேங்கி மன்னன் தன் அரசாற்றல்
அழிந்து முடங்கிக் கிடந்தான் (கி.பி. 973-999). இராசராசன் அவனுக்குப்
படைத்துணை வழங்கி மீண்டும் வேங்கியின் அரியணையின்மேல் ஏற்றி
வைத்தான். அப்போது மேலைச் சளுக்கரின் மன்னனாக இருந்தவன்
சத்தியாசிரயன் என்பவன். அவன் கீழைச் சளுக்கரையும், மேலைச்
சளுக்கரையும் ஒன்றுபடுத்தி ஒரே நாடாக அதைத் தன் குடைக் கீழ்க்
கொண்டுவரத் திட்டமிட்டுக் கொண்டிருந்தான். இராசராசன் இத் திட்டத்தைக்
குலைக்கும் நோக்கத்தின் அடிப்படையிற்றான் சத்திவர்மனை மீண்டும்
வேங்கியின் மன்னனாக முடிசூட்டுவித்தான் (கி.பி. 999). வேங்கிச் சளுக்கரிடம்
திறை கொண்டு அவர்கள்மேல் தனக்கேற்பட்ட ஆதிக்கத்தை
வெளிப்படையாகவே காட்டிக்கொண்டான். வேங்கி நாட்டுக் கிளர்ச்சிகளையும்
உள்நாட்டுப் போரையும் ஒரு முடிவுக்குக் கொண்டு வந்து சோழப் பேரரசன்
நாடு முழுவதும் அமைதியை நிலைநாட்டினான். சோழரின்
படைத்துணைகொண்டு மீண்டும் மணிமுடி தரித்துக் கொள்ளும் வாய்ப்பினைப்
பெற்ற வேங்கி மன்னன் முதலாம் சத்திவர்மனுடைய தம்பியான
விமலாதித்தனுக்கு (கி.பி. 1011-1018) இராசராசனின் மகள் குந்தவை
மணமுடிக்கப் பெற்றாள். கீழைச் சளுக்க நாடும் சோழநாடும் ஒன்றாக
இணையும் ஓரரிய வாய்ப்பை இத் திருமணம் உருவாக்கிக் கொடுத்தது.

கீழைச்சளுக்கர்கள் வேங்கியில் அமர்ந்து முந்நூறு ஆண்டுகள் ஆட்சிபுரிந்து
வந்தனர். இக் காலம் முழுவதும் அவர்கள் மேற்குத்
தக்கணத்து இராட்டிரகூடருடன் தொலையாப் பெரும்போரில்
ஈடுபட்டிருந்தனர். உள்நாட்டில் அரசுரிமைக் கிளர்ச்சிகள் வேறு அவர்களை
அலைக்கழித்தன. இத் தொல்லைகளினால் கீழைச் சளுக்கர்கள் தம்
படையாற்றலையும், ஆக்கத்தையும் இழந்து அல்லலுற்றிருந்தனர். அழிவு
காலத்தை நோக்கித் தள்ளாடிச் சென்றுகொண்டிருந்த அச் சளுக்கர்களுக்குச்
சோழர்களுடன் கொண்ட இந்தத் திருமண உறவு புத்துணர்ச்சியையும்,
மறுவாழ்வையும் அளித்து ஊக்குவித்தது என்றால் மிகையாகாது. இத்
தொடர்பினால் சளுக்கர் மட்டுமன்றிச் சோழரும் பெரும் பயன் எய்தினர்.
முதலாம் குலோத்துங்கன் காலத்திலும் அவனுக்குப் பின் அரசாண்ட சோழ-
சளுக்கப் பரம்பரை மன்னர் காலத்திலும் சோழப் பேரரசானது மங்காத
புகழுடன் தழைத்து நின்றதற்கும் இத்திருமண உறவு சிறப்பானதொரு
காரணமாகும்.

மேலைச் சளுக்கர் பல நூற்றாண்டுகள் இராட்டிரகூடருக்கு அடிமைப்
பட்டிருந்தனர். இரண்டாம் தைலப்பன் மிகவும் முயன்று மேலைச் சளுக்கருக்கு
முழு அரசுரிமையையும் மீட்டுக் கொடுத்தான். அவர்களும் அவன்
தலைமையில் வீறுகொண்டெழுந்தனர். ஆனால், இரட்டபாடி ஏழரை இலக்கம்
மட்டுந்தான் அவர்களுடைய ஆணையின்கீழ் நிலைத்திருந்தது. அதனால்
அவர்கள் வடக்கில் பரமாரர்களையும், தெற்கில் சோழர்களையும் எதிர்த்துப்
போராடும் வழியின்றி இடருற்றிருந்தனர். எனவே, மேலைச் சளுக்கர் கீழைச்
சளுக்கரைத் தம்முடன் இணைத்துக்கொள்ள எடுத்துக் கொண்ட
முயற்சியனைத்தும் விழலுக்கிறைத்த நீராயிற்று. தைலப்பனையடுத்துச்
சத்தியாசிரயன் அரசுகட்டில் ஏறினான். இந்நிலையில் இராசராசனின் நாட்டம்
அவன் நாட்டின்மேல் தாவிற்று. அவன் தன் மகன் இராசேந்திரன்
தலைமையில் படையொன்றை அனுப்பினான். சத்தியாசிரயனுடன் மேற்கொண்ட
கடும்போர் ஒன்றில் இராசேந்திரன் வெற்றி கொண்டான்; இரட்டபாடி ஏழரை
இலக்கத்தைக் கைப்பற்றினான். அவன் அஃதுடன் அமையாமல் நாட்டுக்கு
எரியூட்டி அதை முழுவதும் அழித்துப் பார்ப்பனரையும் குழந்தைகளையும்
கொன்று குவித்துப் பெண்களின் கற்பைச் சூறையாடினான் என்று
சத்தியாசிரயனின் கல்வெட்டு ஒன்று (கி.பி. 1007) கூறுகின்றது. பகையரசன்
நாட்டிய கல்வெட்டாகையால் இது கூறும் செய்திகளை உண்மை என்று
நம்பலாகாது. நீதியிலும் நேர்மையிலும், சிவத்தொண்டிலும் மேம்பட்டிருந்த
சோழமன்னனின் படைகள் இத்தகைய கொடுமைகளை மக்களுக்கு
இழைத்திருக்க முடியாது. எனினும், 9,00,000 போர் வீரர்களுக்குத் தலைமை
தாங்கிச் சென்ற இராசேந்திரன் ஆற்றிய போர்
மிகவும் கடுமையானதொரு கைகலப்பாக இருந்ததென்றும், அதனால் மேலைச்
சளுக்கர்கட்குப் பேரிழப்பு ஏற்பட்டதென்றும் உறுதியாக நம்பலாம்.
இராசேந்திரனின் படைகள் சூறையாடிய செல்வங்களில் ஒரு பகுதி தஞ்சைப்
பெருவுடையார் கோயிலுக்கு வழங்கப்பட்டது. சத்தியாசிரயன்
ஓய்ந்திருக்கவில்லை. தன் ஆற்றலையும் ஊக்கத்தையும் இழக்கவில்லை.
மீண்டும் முனைப்புற்றுச் சோழருடன் போரில் இறங்கினான். போர்களில்
ஓரளவு வெற்றிபெற்றுச் சோழர்களைத் துங்கபத்திரையின் தென்கரையோடு
ஒடுக்கிவிட்டான். அவனுடைய நாட்டுக்கும் சோழப் பேரரசுக்கமிடையே
துங்கபத்திரையாறு எல்லையாக ஓடிற்று.

இராசராசன் முன்னீர்ப் பழந்தீவு பன்னீராயிரத்தின் மேற்கொண்ட
வெற்றியே அவனுடைய வாணாளில் அவனுக்குக் கிடைத்த மாபெரும்
வெற்றியாகும். காந்தளூர்ச்சாலைக் கலமறுக்கவும், ஈழத்தைக் கைப்பற்றிச் சோழ
மண்டலமாக்கிக் கொள்ளவும் அவனுக்குத் துணைபுரிந்த மாபெரும்
கடற்படைகள், இத் தீவுகளைத் தாக்கிக் கைப்பற்றவும் உதவின. முதலாம்
இராசேந்திரன் பிற்காலத்தில் இப் படைகளைக் கொண்டே கடல் கடந்து
சென்று அயல்நாடுகளைக் கைப்பற்றும் வாய்ப்புடையவனானான்.
இராசேந்திரன் தன் இருபத்தைந்தாம் ஆண்டில் இளவரசு பட்டம்
சூட்டப்பெற்றான் (கி.பி. 1012). அதனால் இராசராசனை யடுத்துச் சோழப்
பேரரசின் மணிமுடிக்கு இவனே உரியவனானான். புகழ் பூத்த இராசராசனின்
ஆட்சியும் கி.பி. 1014-ல் முடிவுக்கு வந்தது.
சோழப் பரம்பரையிலேயே இராசராசன் மிகச் சிறந்த ஒரு வெற்றி
வீரனாகத் திகழ்ந்தான் ;
இணையற்ற சமயப்பற்றும் கலைத்திறனும் வாய்க்கப்
பெற்றிருந்தான். அவன் எழுப்பிய தஞ்சைப் பெருவுடையார் கோயிலானது
சோழப் பேரரசின் பெருமையையும், சீரையும் உலகுக்கு எடுத்துக்காட்டும்
அழியாச் சின்னமாக இன்றளவும் நிமிர்ந்து நின்று வருகின்றது. இக் கோயிலின்
சிற்ப எழிலை எக்கோணத்திலும் நின்று கண்டு களிக்கலாம். இதன்
விமானமும், ஒற்றைக் கல்லால் சமைக்கப்பட்ட மிகப்பெரிய நந்தியும்,
நுண்ணிய புடைப்போவியங்களும் காண்போர் கண்களுக்கு இனிய விருந்தாகக்
காட்சியளித்து வருகின்றன. தஞ்சைப் பெருவுடையார்மீது கருவூர்த்தேவர்
பாடிய திருவிசைப்பா ஒன்று ஒன்பதாம் சைவத் திருமுறையில்
சேர்க்கப்பட்டுள்ளது.

**முதலாம் இராசேந்திரன் (கி.பி. 1012-1044)**

பரகேசரிவர்மன் முதலாம் இராசேந்திரன் சோழராட்சிக்குப்
புதியவனல்லன். பல ஆண்டுகள் அவன் தன் தந்தையுடன் இணைந்திருந்து
போர்க் கலைகளிலும், ஆட்சிக் கலையிலும் சீரிய பயிற்சியும், தெளிவும்,
ஆற்றலும் வாய்க்கப் பெற்றிருந்தான். நிலவு திருவாதிரையுடன் கூடியிருந்த
நாளன்று இவன் பிறந்தான்.
இராசேந்திரன் சோழரின் அரியாசனத்தை முப்பத்திரண்டாண்டுகள்
அணிசெய்து வந்தான். தன் ஆறாம் ஆட்சியாண்டிலேயே அவன் மகன்
இராசாதிராசனுக்கு இளவரசு பட்டங் கட்டிவிட்டான். இராசேந்திரன் நடத்திய
போர்களைப் பற்றியும் அவன் கொண்ட வெற்றிகளைப் பற்றியும் பல
கல்வெட்டுகளும் திருவாலங்காட்டுச் செப்பேடுகளும் விரிவான செய்திகளைத்
தெரிவிக்கின்றன. திருவாலங்காட்டுச் செப்பேடுகள் அவனுடைய ஆறாம்
ஆட்சியாண்டில் பொறிக்கப்பட்டவை (கி.பி. 1017). இச் செப்பேட்டுக் கொத்தில்
முப்பத்தோர் ஏடுகள் கோக்கப் பெற்றுள்ளன.
இராசேந்திரன் இருபத்து நான்காம் ஆட்சி ஆண்டுக் கல்வெட்டு (கி.பி.
1035-36) ஒன்று அவன் பெற்ற வெற்றிகளைக் கீழ்க்கண்டவாறு
குறிப்பிடுகின்றது :

திருமன்னி வளர, இருநில மடந்தையும்,   
போர்ச்சயப் பாவையும், சீர்த்தனிச் செல்வியும்   
தன்பெருந் தேவிய ராகி இன்புற   
நெடிதியல் ஊழியுள் இடைதுறை நாடும்   
தொடர்வன வேலிப் படர்வனவாசியும்,   
கள்ளி சூழ்மதில் கொள்ளிப் பாக்கையும்   
நண்ணற் கருமுரண் மண்ணைக் கடக்கமும்,   
பொருகடல் ஈழத்து அரசர்தம் முடியும்,   
ஆங்குஅவர் தேவியர் ஓங்கெழில் முடியும்,   
முன்அவன் பக்கல் தென்னவன் வைத்த   
சுந்தர முடியும், இந்திரன் ஆரமும்,   
தெண்திரை ஈழ மண்டலம் முழுவதும்,   
எறிபடைக் கேரளன் முறைமையின் சூடும்   
குலதன மாகிய பலர்புகழ் முடியும்,   
செங்கதிர் மாலையும் சங்கதிர் வேலைத்   
தொல்பெருங் காவல் பல்பழந் தீவும்,   
செருவிற் சினவி இருபத் தொருகால்   
அரசுகளை கட்ட பரசு ராமன்   
மேவரும் சாந்திமத் தீவும், அரண்கருதி   
இருத்திய செம்பொன் திருத்தகு முடியும்,   
பயங்கொடு பழிமிக முயங்கியில் முதுகிட்டு   
ஒளித்த சயசிங்கன் அளப்பரும் புகழொடு   
பீடியல் இரட்டை பாடி ஏழரை    இலக்கமும்,   
நவநிதிக் குலப்பெரு மலைகளும்   
விக்கிரம வீரர் சக்கரக் கோட்டமும்   
முதிர்பட வல்லை மதுரை மண்டலமும்,   
காமிடை வளைஇய நாமனைக் கோணமும்,   
வெஞ்சின வீரர் பஞ்சப் பள்ளியும்,   
பாசுடைப் பழன மாசுணி நேசமும்,   
அயர்வில் வண்கீர்த்தி ஆதிநகர் அகவையில்   
சந்திரன் தொல்குலத்து இந்திர ரதனை   
விளையமர்க் களத்துக் கிளையொடும் பிடித்துப்   
பலதனத் தொடுநிறை குலதனக் குவையும்,   
கிட்டருஞ் செறிமிளை ஒட்ட விஷயமும்,   
பூசுரர் சேரும்நற் கோசலை நாடும்   
தன்ம பாலனை வெம்முனை யழித்து   
வண்டுறை சோலைத் தண்ட புத்தியும்,   
இரண சூரனை முரணுகத் தாக்கித்,   
திக்கணை கீர்த்தித் தக்கண லாடமும்,   
கோவிந்த சந்தன் மாவிழந்து ஓட,   
தங்காத சாரல் வங்காள தேசமும்    
தொடுகழற் சங்கு கொட்டன்மகி பாலனை   
வெஞ்சமர் வளாகத்து எஞ்சுவித் தருளி,   
ஒண்திறல் யானையும், பெண்டிர்பண் டாரமும்,   
நித்தில நெடுங்கடல் உத்தர லாடமும்   
வெறிமலர்த் தீர்த்தத்து எறிபுனல் கங்கையும்,   
அலைகடல் நடுவில் பலகலம் செலுத்திச்   
சங்கிராம விசையோத் துங்கவர்மன் ஆகிய   
கடாரத்து அரசனை வாகையம் பொருகடல்   
கும்பக் கரியொடும் அகப்ப டுத்து,   
உரிமையின் பிறக்கிய பெருநிதிப் பிறக்கமும்,   
ஆர்த்தவன் அகநகர்ப் போர்த்தொழில் வாசலில்   
விச்சா திரத்தோ ரணமும் மொய்த்துஒளிர்   
புனைமணிப் புதவமும், கனமணிக் கதவமும்,   
நிறைசீர் விசயமும், துறைநீர்ப் பண்ணையும்,   
வன்மலை யூர்எயில் தொன்மலை யூரும்,   
ஆழ்கடல் அகழ்சூழ் மாயிரு டிங்கமும்,   
கலங்கா வல்வினை இலங்கா சோகமும்,   
காவலம் புரிசை மேவிலிம் பங்கமும்   
விளைப்பந் தூருடை வளைப்பந் தூரும்   
கலைதக் கோர்புகழ் தலைத்தக் கோலமும்   
தீதமர் வல்வினை மதமா லிங்கமும்,   
கலாமுதிர் கடுந்திறல் இலாமுரி தேசமும்   
தேன்நக்கு வார்பொழில் மானக்க வாரமும்   
தொடுகடல் காவல் கடுமுரண் கிடாரமும்   
மாப்பொரு தண்டால் கொண்ட...   

இக் கல்வெட்டில் காணப்பெறும் ஊர்களில் பலவற்றைக் கண்டுபிடிப்பதில்ஆராய்ச்சியாளரிடையே ஆழ்ந்த கருத்து வேற்றுமைகள் எழுந்துள்ளன. இடைதுறை நாடு என்பது இராய்ச்சூர் ஆற்று இடைவெளியாகும்; வனவாசிஎன்பது பாணவாசி;
கொள்ளிப்பாக்கை என்பது ஐதராபாத்தின்அண்மையிலுள்ள குல்பர்கா என்னும் இடம்;
மண்ணைக் கடக்கம் என்பதுமானியகேதம்; ஈழம் என்பது இலங்கை ;
பழந்தீவுகள் என்பன மாலத் தீவுகள்;சாந்திமத் தீவு என்பது அரபிக் கடலிலுள்ளதொரு தீவாகும்;
இரட்டபாடி ஏழரை இலக்கம் மேலைச் சளுக்க நாட்டின் ஒரு பகுதி;
சயசிங்கன் என்பான்மேலைச் சளுக்க மன்னன் இரண்டாம் சயசிம்மன் (கி.பி. 1015-1043) ;
முயங்கிஅல்லது முசங்கி என்னும் ஊர் பழம் ஐதராபாத்து இராச்சியத்திலுள்ள மஸ்கிஎன்பதாகும் ;
சக்கரக்கோட்டம் பஸ்தாரில் உள்ளது. மதுரை மண்டலம், நாமனைக்கோட்டம், பஞ்சப்பள்ளி என்பன பஸ்தாரின் பிரிவுகளாம்.பஸ்தாருக்கு மாசுணி தேசம் என்று ஒரு பெயர் உண்டு. மாசுணி தேசம்என்பது இப்போது பாகிஸ்தானத்தில் உள்ள சிந்து மாகாணத்தில் உள்ளதோர்ஊர் என்றும் கூறுவர். இவை யாவும் நாகவமிச மன்னரின் ஆட்சிக்குட்பட்டிருந்தவை. ஆதிநகர் என்பது ஒரிஸ்ஸா இராச்சியத்திலுள்ள ஜார்ஜ் நகர் என்பதுதான். இந்திரரதன் சோமவமிச மன்னரில் ஒருவன்போலும் ; ஒட்டவிஷயம் என்பது இக் காலத்தில் உள்ள ஒரிஸ்ஸா இராச்சியமாகும்.கோசலை நாடு என்பது மகாநதியின் கரையோரம் அமைந்திருந்தது. தண்டபுத்தி என்பது மிதுனபுரி மாவட்டத்தில் உள்ளது. இரணசூரனும்,கோவிந்தசந்த(சந்திர)னும் வங்க நாட்டுக் குறுநில மன்னராவர். மகிபாலன்என்பவன் வங்கம், பீகார்ப் பகுதியில் அரசாண்டு வந்த பாலர் வமிசத்துமுதலாம் மகிபாலன் ஆவான். சங்கு என்பவன் அவனுடைய படைத்தலைவனாகப் பணிபுரிந்தவன் போலும். தக்கண லாடம், உத்தர லாடம் என்பன தெற்குராதாவும்
வடக்குராதாவும் ஆம். அவையிரண்டும் சேர்ந்து கங்கைக்குத் தென்புறம்
உள்ள வங்காள நாட்டின் பகுதிகளாக இலங்கி வந்தன. வங்காள தேசம்
என்பது இக் காலத்திய வங்காள இராச்சியத்தின் கீழ்ப்பகுதியும்
தென்பகுதியுமாம்.

சீர்விசயம் என்ற நாடு ஸ்ரீவிஜயம் என்ற புகழ்பெற்ற நாடாகும். இது
சுமத்திராத் தீவில் அமைந்திருந்தது. அத் தீவின் கீழைக் கடற்கரையில்
பண்ணை என்ற நாடு இருந்தது. மலையூர் என்பது ஸ்ரீவிஜயம் அல்லது
பண்ணையாதல் வேண்டும். மாயிருடிங்கம் மலேயாவில் லீகாருக்கு
அண்மையில் இருந்தது. அதற்குத் தெற்கில் இலங்காசோகம் விளங்கிற்று.
மேவிலிம்பங்கமும், வளைப்பந்தூரும் இன்ன இடத்தில் இருந்தன என்பது
அறிய முடியவில்லை. தலைத்தக்கோலமானது சிரா பூசந்தியின்மேல் இருந்த
ஓரூராகும். மதமாலிங்கம் என்ற இடம் மலே தீபகற்பத்தில் பண்டன்
விரிகுடாவுக்கு அண்மையில் இருந்ததெனத் தெரிகின்றது. இலாமுரி தேசம்
வடசுமத்திராவின் ஒரு பகுதியாகும். இப்போது அதற்கு ‘லம்ரி’ என்னும்
பெயர் வழங்குகின்றது. மானக்க வாரம் என்பது நிக்கோபார்த் தீவுத்
தொகுதியாகும். கிடாரம் அல்லது கடாரம் என்பது பெனாங்கை அடுத்துள்ள
கேடா என்னும் இடமாக இருக்கலாம் என்று ஆய்வாளர் கருதுகின்றனர்.

இராசேந்திரனின் வடநாட்டுப் படையெடுப்பானது ஒரு பெரும் திக்கு
விசயமாகும். வட இந்தியாவில் பல மன்னர்களை அவன் வென்று வாகை
சூடினான். அவன் வட இந்தியத் திக்குவிசயத்தில் ஈடுபட்டிருந்தபோது கஜினி
முகமதுவின் படையெடுப்பு ஒன்று நிகழ்ந்தது. கன்னோசி நாட்டை அப்போது
ராஜ்யபாலன் என்ற மன்னன் அரசாண்டு வந்தான். கஜினி முகமது
அவனுடைய நாட்டைக் கி.பி. 1018-ல் தாக்கினான். ராஜ்யபாலன் அவனை
எதிர்த்து நின்று போராடாமல் நாட்டைக் கைவிட்டு ஓடிவிட்டான். கஜினி
முகமதுவும் வழக்கம்போல் கோயில்களை இடித்தும், அவற்றின்
உடைமைகளைச் சூறையாடியும், ஊருக்கு எரியூட்டியும் நாட்டுக்குப்
பேரிழப்பை விளைத்தான். ராஜ்ய பாலனுடைய கோழைத்தன்மையைக் கண்ட
அப்பக்கத்து மன்னர்கள் அவனைத் தண்டிக்க முற்பட்டனர். அவர்கள்
சந்தெல்லர் மன்னன் வித்தியாதரன் என்பவன் தலைமையில் கன்னோசியைத்
தாக்கி ராஜ்யபாலனைக் கொன்றனர் ; அவனுடைய மகன் திரிலோசன
பாலனை அரியணை ஏற்றுவித்தனர்.

இந்தச் செய்திகளைக் கஜினி முகமது கேள்வியுற்று வெகுண்டான். அம்
மன்னர்களின்மேல் பழிவாங்கும் எண்ணத்துடன் அவன் மீண்டும் 1019-ல்
கன்னோசியின்மேல் படையெடுத்தான். திரிலோசன பாலன் அவனை எதிர்த்து
நின்று போராடியும் வெற்றி காணவியலாதவனாய் நகரைத் துறந்து
ஓடிவிட்டான். இரண்டாண்டுகளுக்குப் பின்பு முகமது வித்தியாதரன்மேல்
படையெடுத்து வந்தான் (கி.பி. 1021-22); தனக்கு எதிராகக் கூட்டணி ஒன்று
நிறுவியதற்காக வித்தியாதரனை ஒறுக்க எண்ணினான். இதே
ஆண்டுகளில்தாம் முதலாம் இராசேந்திரன் கங்கை கொள்ளுவதற்காக
வடநாட்டு விசயம் செய்தான். அவனுக்குப் போசராசன் நட்பும், சேதி நாட்டுக்
காளச்சூரி மன்னன் காங்கேய விக்கிரமாதித்தன் நட்பும் கிடைத்தன.
அவர்களுடன் கூட்டுறவு பூண்டு இராசேந்திர சோழனும் வித்தியாதரனுக்கு
உதவ விரைந்தான். சக்கரக் கோட்டத்தைக் கைப்பற்றிய பிறகு இராசேந்திரன்
மதுரை மண்டலம், நாமனைக் கோட்டம், பஞ்சப்பள்ளி, மாசுணி தேசம்
ஆகியவற்றைக் கைப்பற்றினான் என்று அவனுடைய மெய்க்கீர்த்தி
களினின்றும் அறிகின்றோம். மாசுணி தேசம் என்றால், பாம்பு நாடு என்று
பொருள் கொள்ளுவதைவிட அப்படி ஒரு தேசம் வட இந்தியாவில் இருந்ததா
என்று தேடிப் பார்த்தல் நலம். அலெக்சாந்தர் இந்தியாவின்மேல்
படையெடுத்து வந்தபோது, சிந்து நதியின் முகத்துவாரத்தில் புகுந்து நதி
வழியே கப்பலில் சென்றுகொண்டிருந்தான் என்றும், அவ் வமயம் ஆற்றின்
இரு கரைகளிலும் அமைந்திருந்த சோத்ரி, மாசுணி ஆகிய இரு வகுப்பாரின்
அடைக்கலத்தையும் ஏற்றுக்கொண்டான் என்றும் கிரேக்க வரலாற்று
ஆசிரியரான டயடோரஸ் எழுதுகின்றார். மாசுணி என்ற இடம் சிந்து
நதிக்கரை ஓரிடத்தைத் தவிர இந்தியாவில் வேறெங்கும் இல்லை. எனவே,
இந்த மாசுணி தேசமே மெய்க்கீர்த்தியில் குறிக்கப்பட்டுள்ள மாசுணி நாடு
எனக் கொள்ளலாம். இராசேந்திரனின் நண்பனான போசராசனும் சிந்து
நாட்டில் முஸ்லிம் மன்னனைப் பொருது வெற்றி கண்டான் என்று வரலாறு
கூறுகின்றது.

மதுரை மண்டலம் என்பது யமுனைக் கரையில் உள்ள மதுரையே
என்பதில் ஐயமில்லை. இந்தியாவிலேயே புகழ்பெற்ற மதுரைகள் இரண்டே
உண்டு. இராசேந்திரன் வெற்றி கண்டது வடமதுரைதான். அந் நகர் அக்
காலத்தில் செல்வமும் புகழும் பொதிந்து காணப்பட்டதால் அந் நகரின்மேல்
கஜினி முகமது பன்முறை தாக்குதல் தொடுத்தான்;
பன்முறை அதைக்கொள்ளையிட்டான். இவ் வடமதுரையை இராசேந்திரனும்
வென்று கைப்பற்றினான். இவ்விரு மன்னரின் போர்களுக்கிடையே ஒரு
தொடர்பு காண விழைவதில் வழுவேதுமில்லை.
இராசேந்திரனின் வடநாட்டுத் திக்கு விசயத்தின்போது ஏற்பட்ட
நிகழ்ச்சிகளைக் கோவைபட இணைத்து நோக்கும் போது போசராசன்,
காங்கேயன், மற்றும் பல மன்னருடன் கூட்டுக்கூடிக் கஜினி முகமதுவுடன்
போரிட்டு அவன் தொல்லையை ஒழித்துக் கட்டுவதற்காகவே அவனுடைய
வடநாட்டு நண்பர்களின் வேண்டுகோளின்படி அவன் வடநாட்டுக்குப் படை
திரட்டிச் சென்றான் என்று கருதத் தோன்றுகின்றது.

இராசேந்திரன் கி.பி. 1018-ல் இலங்கை முழுவதையும் வென்று தன்
குடைக்கீழ்க் கொண்டுவந்தான். முதலாம் பராந்தகனிடம் தோற்றோடிய
வீரபாண்டியன் அன்று சிங்களத்தில் கைவிட்டோடிய பாண்டி நாட்டு
மணிமுடியையும் செங்கோலையும் இராசேந்திரன் மீட்டுக்கொண்டதுமன்றிச்
சிங்கள மன்னனின் மணிமுடியையும் அவன் பட்டத்தரசியின் மணிமுடியையும்
பறித்துக் கொண்டு வந்தான். இலங்கைத் தீவு முழுவதும் சோழநாட்டு
மண்டலங்களுள் ஒன்றாக இணைத்துக்கொள்ளப்பட்டது. அத் தீவில் அவன்
சிவனுக்கும் திருமாலுக்கும் பல கோயில்கள் எழுப்பினான். அதே ஆண்டில்
சேரனும் தன் அரசுரிமையை இராசேந்திர சோழனுக்குப் பறிகொடுத்தான்.
அஃதுடன் ‘செங்கதிர்’ வீசிய மணிமாலை ஒன்றும் இராசேந்திரன் கைக்கு
மாறிற்று.

இராசேந்திரன் மதுரையில் தன் மகனைப் பிரதிநிதியாக அமர்த்தி, அப்
பிரதிநிதியினிடம் பாண்டிநாடு, கேரளம் ஆகியவற்றின் ஆட்சிப் பொறுப்பை
ஒப்படைத்தான் (கி.பி. 1018-19). இவனுக்குச் சடாவர்மன் சுந்தரபாண்டியன்
என்ற பட்டப்பெயரும் அளிக்கப்பட்டது. ஒரு மன்னனுக்கு ஏற்பட்டிருந்த
உரிமைகள் அத்தனையும் இவன் செலுத்தி வந்தான். இவன் தங்கியிருக்கும்
பொருட்டுப் பெரிய மாளிகை ஒன்றை இவனுக்கு இராசேந்திரன் மதுரையில்
கட்டிக்கொடுத்தான். சடாவர்மன் சுந்தரபாண்டியன் இருபத்து மூன்று
ஆண்டுகள் அரசாண்டான். நாஞ்சில் நாட்டிலுள்ள சசீந்திரத்துக்குச் சுந்தர
சோழ சதுர்வேதி மங்கலம் என்றொரு பெயரும் வழங்கலாயிற்று. கோட்டாறு
என்ற இடத்தில் இவன் சோழரின் படைகளில் ஒன்றை நிறுத்தி வைத்தான்.
இராசேந்திரன் மேலைச் சளுக்கர்மேல் படையெடுத்துச் சென்றான். அந்
நாட்டு மன்னன் இராசசிம்மனை முயங்கி அல்லது முசங்கி என்ற இடத்தில்
முறியடித்தான் (கி.பி. 1021). எனினும் இராசசிம்மன் தளராத ஆற்றலோடு சோழருடன் மீண்டும் போர்
தொடுத்தான். இராய்ச்சூரை மீட்டுக் கொண்டு துங்கபத்திரை வரையில் தன்
ஆட்சியை நிலைநிறுத்திக் கொண்டான். இரட்டபாடி ஏழரை இலக்கம்
முழுவதையும் இராசேந்திரன் வென்றான் என்று அவனுடைய மெய்க்கீர்த்திகள்
கூறுவது மிகைபாடாகும்.

இராசேந்திரனின் நாட்டம் அடுத்துக் கங்கை வெளியின்மேல் பாய்ந்தது.
சோழப் படைத்தலைவன் ஒருவன் ஆணையின்கீழ்ப் படைகள் வடக்கு
நோக்கிப் புறப்பட்டன. மேலைச் சளுக்க மன்னன் இரண்டாம் சயசிம்மனுக்குப்
படைத்துணையாக நின்றவர்களான கலிங்கத்து அரசனும், ஒட்டவிஷய
அரசனும் சோழரின் படைகளுக்கு அடிபணிந்தனர். இப் படைகள் மேலும்
வடக்கே முன்னேறிச் சென்று, இந்திரதரன், இரணசூரன் ஆகியவர்களை
வென்று புறங்கண்டு, இரணசூரனின் மூலபண்டாரத்தைச் சூறையாடித்
தருமபாலன் என்ற மன்னனையும் வென்று முதுகுகாட்ட வைத்துக்
கங்கைவெளியில் அடிவைத்தன. வங்க நாட்டுப் பாலவமிசத்து மன்னன்
மகிபாலன் என்பான் படையின் தண்டநாதனுக்குத் தலைவணங்கினான்.
கங்கையாற்றைக் கடந்து சென்றும் சோழர் சிற்சில இடங்களில் போரிட்டு
வெற்றி கொண்டார்கள். வங்காளம் முழுவதுமே சோழப் பேரரசின்
மேலாட்சிக்கு இணங்கிற்று. வடநாட்டு வெற்றிகளுக்குப் பிறகு நாடு திரும்பிய
இராசேந்திரன் சோழகங்கை என்ற குளம் ஒன்றை வெட்டி அதில்
கங்கைநீரைச் சொரிந்து, ‘கங்கா ஜலமயம்-ஜயஸ்தம்பம்’ என்று அதைப்
பாராட்டித் தன் வெற்றிக்கு விழக் கொண்டாடினான்.

இராசேந்திரனுடைய படைகளுடன் இணைந்து சென்றவனான கருநாடகக்
குறுநில மன்னன் ஒருவன் மேலை வங்கத்தில் குடியேறினான். அவன் வழியில்
சமந்தசேனன் என்ற ஒருவன் தோன்றினான். அவன் வங்க நாட்டில் சேனர்
பரம்பரை யொன்றைத் தொடங்கி வைத்தான். கங்கைக் கரைகளிலிருந்து
சைவர்கள் சிலரை இராசேந்திரன் வரவழைத்தான் என்றும், அவர்களைக்
காஞ்சிபுரத்தில் குடியேற்றினான் என்றும் திரிலோசன சிவாசாரியார் என்பார்
எழுதிய சித்தாந்த சாராவளி என்னும் நூல் கூறுகின்றது. கங்கைக்கரைப்
போர்களில் வெற்றிவாகைசூடி மாபெரும் புகழுடன் திரும்பி வந்துகொடிருந்த
தன் தண்டநாதனைச் சோழப் பேரரசன் இராசேந்திரன் கோதாவரிக் கரையில்
எதிர்கொண்டான். அவ்வமயம் கலிங்கரும், ஒட்டவிஷயத்தாரும் அவனைத்
தாக்கிப் போர் முழக்கம் செய்தனர். இராசேந்திரன்
அவர்களை ஒறுத்து ஒடுக்கினான். பிறகு தன் மருகன் இராசராச நரேந்திரனை
வேங்கி நாட்டு மன்னனாக மணிமுடி சூட்டுவித்தான். தன் மகள் அம்மங்கா
தேவியையும் அவனுக்கு மணம் முடித்துவைத்தான். வேங்கி நாட்டில்
அரசுரிமைக் குழப்பங்கள் நிகழ்ந்து கொண்டிருந்தன. அங்கு முதலாம்
சக்திவர்மன் இறந்தவுடனே அவனுடைய இளவலான விமலாதித்தன்
அரசுரிமை ஏற்றான். அவன் இராசேந்திரனின் தங்கை குந்தவையை
மணந்திருந்தான். அவனுடைய ஆட்சியும் கி.பி. 1019ஆம் ஆண்டுடன்
முடிவடைந்தது. குந்தவையின் மகன்தான் இராசராச நரேந்திரன். அவனுக்கு
அரசுரிமை எய்துவதை இரண்டாம் சயசிம்மன் எதிர்த்து வந்தான் ;
தன் மாற்றாந்தாய் மகன் ஏழாம் விஷ்ணுவர்த்தன விசயாதித்தன் என்பவனை
வேங்கி நாட்டின் அரியணை ஏற்றுவிக்க அவன் முனைந்திருந்தான். எனவே,
இராசராச நரேந்திரனின் முடிசூட்டு விழா முடிவுறாமல் காலந்தாழ்ந்து வந்து
கொண்டிருந்தது. கங்கைகொண்டு வெற்றிமுழக்கம் செய்து கொண்டிருந்த
இராசேந்திரனுக்கு அம் முடிசூட்டு விழாவையும் முற்றுவிக்கும் வாய்ப்பு
ஏற்பட்டது (கி.பி. 1035). சோழரின் சினத்துக்கு அஞ்சி நாட்டைக்
கைவிட்டோடிய விஷ்ணுவர்த்தன விசயாதித்தனும் அவனுக்குப் பக்கத்
துணையாக நின்ற சயசிம்மனும், கலிங்கரும், ஒட்டரும் சோழரால்
முறியடிக்கப்பட்டு உயிருக்கு அஞ்சி ஓடிப் பிழைத்தார்கள். ஆனால், இராசராச
நரேந்திரனின் தொல்லைகள் அஃதுடன் தீர்ந்தபாடில்லை. அவன் மீண்டும்
மீண்டும் பகைவருக்கு இடங்கொடுத்துத் தன் நாட்டைத் துறந்து ஓடவேண்டிய
நெருக்கடிகள் ஏற்பட்டன. இறுதியாக இராசேந்திர சோழன் பெரும்
படையொன்றை இராசராச பிரம்ம மகாராசன், உத்தமசோழன் மிலாடுடையான்,
உத்தமசோழ சோழகோன் என்ற படைத்தலைவர் மூவரின் தலைமையில்
அனுப்பிவைத்தான். களிதிண்டி என்ற இடத்தில் நிகழ்ந்த பெரும் போர்
ஒன்றில் இவர்கள் மூவரும் புண்பட்டு மாண்டுபோனார்கள். ஆனால், வெற்றி
சோழருக்கே கிடைத்தது. இம் மாபெரும் வீரர்கள் மூவரும் தனக்காற்றிய
நன்றியை வீரராசேந்திரன் மறந்தானல்லன்; தன் நன்றியின் சின்னமாக அவர்கட்கு மூன்று கோயில்கள் எடுப்பித்தான்.

இராசேந்திர சோழனிடம் மிகப் பெரியதொரு கடற்படை இருந்தது.
அதனுடைய பயன்பாட்டையும் கலங்களின் ஆழ்கடல் ஊரும் ஆற்றலையும்
தேர்ந்தறியும் அரிய வாய்ப்பு ஒன்று, எதிர் நோக்கி நின்று அவனை
அழைத்தது. தமிழகத்தின் மரக்கலங்கள் வாணிகச் சரக்குகளை ஏற்றிக்கொண்டு
பல நூற்றாண்டுகளாகக் கிழக்கிந்தியத் தீவுகளுக்கும் சீனத்துக்கும்
பாய்விரித்தோடிக் கொண்டிருந்தன. ஆனால், கி.பி. 10ஆம் நூற்றாண்டளவில் சீனத்தில்
ஏற்பட்டிருந்த உள்நாட்டுக் கலகங்களினால் இக் கடல் வாணிகம் தடைபட்டுப்
போயிருந்தது. அவ் வாணிகத்தை மீண்டும் தொடங்கும் முயற்சியில் சீனம்
ஈடுபடலாயிற்று. தென் கடல் நாடுகளுடன் வாணிகம் செய்துகொண்டிருந்த
அயல்நாட்டு வணிகர்களையும், கடல்கடந்து அன்னிய நாடுகட்குச் சென்றிருந்த
வணிகர்களையும் மீண்டும் சீனத்துடன் வாணிகத் தொடர்பு
கொள்ளுமாறு தூண்டும்பொருட்டுச் சீனத்துப் பேரரசன் தன் தூதுவரை அயல்நாடுகட்கு
அனுப்பிவைத்தான். அவர்களிடம் பொன்னையும், துணி வகைகளையும், தன்
அரசாங்க முத்திரையையும் ஒப்படைத்தான். அப்போது சுமத்திராவில் ஆண்டு
கொண்டிருந்த ஸ்ரீவிஜய மன்னர்கள் இவ்வழைப்புக்கு இணங்கிக் கி.பி. 1003-
1008 ஆண்டுகளில் தம் தூதுவர்களைச் சீனத்துக்கு அனுப்பிவைத்தனர்.

இராசராச சோழனின் தூதுவர்கள் முதன் முதல் கி.பி. 1015-ல் சீனத்துக்குச்
சென்றனர். இராசேந்திரனும் ஒரு தூது அனுப்பிவைத்தான். குலோத்துங்கன்
காலத்தில் (கி.பி. 1077) ஒரு தூது சீனத்துக்கு அனுப்பிவைக்கப்பட்டது.
கிழக்கிந்தியத் தீவுகளுடனும், சீனத்துடனும் மிக நெருங்கிய வாணிகத்
தொடர்பு வளர்ந்து வந்தது. சீனம் தன் வாணிகத் தொடர்பை மீண்டும்
தொடங்கிய காலத்திலிருந்து இருபத்தைந்து ஆண்டுக் கால அளவில்
(கி.பி.1003-1028) கிழக்கிந்தியத் தீவுகளைப் பற்றியும் அங்கு ஆட்சி புரிந்து
வந்த அரசர்களைப்பற்றியும் பல செய்திகளை அறிந்துகொள்ளுவதற்குப்
போதிய காலமும் வாய்ப்பும் சோழ மன்னருக்குக் கிடைத்தன. ஸ்ரீவிஜய
நாட்டின் சைலேந்திர மன்னனான மாரவிசயோத்துங்கன் இராசராச
சோழனுடைய உதவியைப் பெற்று நாகப்பட்டினத்தில் சூடாமணி விகாரை
என்ற பௌத்தமடம் ஒன்றைக் கட்டினான். இராசேந்திர சோழன் பட்டத்துக்கு
வந்த பிறகு அம் மடத்துக்குத் தன் தந்தை இராசராசன் நிவந்தமாகக்
கொடுத்திருந்த ஆனைமங்கலம் என்னும் கிராமத்தை அம் மடமே தொடர்ந்து
‘சூரியசந்திரர் உள்ளவரை’ அனுபவித்து வருமாறு ஆணை பிறப்பித்தான்.
எனவே, தான் ஆட்சிபுரியத் தொடங்கிப் பத்து ஆண்டுகட்குமேல்
கிழக்கிந்தியத்தீவு நாடுகளான ஸ்ரீவிஜயம், கடாரம் ஆகிய நாடுகளின்
மன்னருடன் இவன் தொடர்ந்து நட்புக்கொண்டிருந்தான் எனத் தெரிகின்றது.
எனினும், அவன் திடீரெனக் கடாரத்தின் மேலும் ஸ்ரீவிஜயத்தின்மேலும்
பாய்வதற்கு அவனைத் தூண்டிவிட்ட காரணம் இன்னதென விளங்கவில்லை.
ஒருவேளை சோழர்கள் சீனத்துடன் மேற்கொண்டிருந்த வாணிகத்
தொடர்பைத் துண்டித்துவிட ஸ்ரீவிஜய மன்னன் முயன்றனனாக வேண்டும்.
அன்றித் திக்குவிசயம் புரிந்து, கடல் கடந்து சென்று, பல நாடுகளின்மேல்
போர் தொடுத்து, அவற்றைத் தனக்கு அடிபணிய வைத்துத் தன் குடிமக்களும்,
அண்டை அயல்நாட்டு வேந்தர்களும் தன் வெற்றியை வியந்து பாராட்ட
வேண்டும் என்ற பேரவா ஒன்று இராசேந்திரனைப் பிடர்பிடித்து
உந்தியிருக்கக் கூடும். எக்காரணத்தாலோ இராசேந்திரன் கிழக்கிந்தியத் தீவு
நாடுகளின்மேல் படையெடுத்துச் சென்று அவ்விடங்களில் ஆண்டு
கொண்டிருந்த அரசரை வென்று திறைகொண்டான்.

இராசேந்திரனின் கல்வெட்டு மெய்க்கீர்த்திகளுள் ஒன்று அவனுடைய
கடாரத்துப் போரை விளக்கமாகப் பாராட்டிப் புகழ்கின்றது. ‘அலைகடல்
நடுவுள் பலகலம் செலுத்திச் சங்கிராம விசையோத் துங்கவர்மன் ஆகிய
கடாரத்து அரசனை வாகையம் பொருகடல் கும்பக் கரியொடும் அகப்படுத்து,
உரிமையின் பிறக்கிய பெருநிதிப் பிறக்கமும், ஆர்த்து அவன் அக நகர்ப்
போர்த்தொழில் வாசலில் விச்சாதிரத் தோரணமும், மொய்த்து ஒளிர்
புனைமணிப் புதவமும், கனமணிக் கதவமும்... தொடுகடல் காவல் கடுமுரண்
கிடாரமும்... மாப்பொரு தண்டால்...’ இராசேந்திரன் கைக்கொண்டான் என்பது
அக்கல்வெட்டுக் கூறும் செய்தியாகும்.

கடாரத்து மன்னனிடமிருந்து இராசேந்திரன் கைப்பற்றிய முதல் நாடு
ஸ்ரீவிஜயமாகும். அது சுமத்திராவில் உள்ளது. அதற்கு இப்போது பாலம்பங்
என்று பெயர் வழங்கி வருகின்றது. பிறகு அவன் அவனுடைய
மெய்க்கீர்த்தியில் கண்டுள்ள ஏனைய கிழக்காசிய நாடுகளையும் வென்று
திறைகொண்டான். கடாரத்தைக் கலிங்கத்துப் பரணியானது ‘குளிறு தெண்திரை
குரை கடாரம்’ என்று குறிப்பிடுகின்றது. பட்டினப்பாலையின்
உரையாசிரியரான நச்சினார்க்கினியர் அப்பாட்டில் குறிப்பிடப்படும் ‘காழகம்’
என்ற இடம் கடாரமாகும் என்று குறிப்பிடுகின்றார். பிங்கலந்தை நிகண்டும்
இவருடைய கூற்றை உறுதிப்படுத்துகின்றது. தமிழகத்துக்கும் கிழக்காசிய
நாடுகளுக்கும் இடையே ஓடிய கடல்வழியின்மேல் கடாரம் அமைந்திருந்த
காரணத்தினால், அதை வென்று தன் ஆணையின்கீழ்க்கொண்டு வருவது
தமிழகத்தின் கடல் வாணிக வளர்ச்சிக்கு இன்றிமையாதது என்று
இராசேந்திரன் உணர்ந்திருக்க வேண்டும் என்பதில் ஐயமில்லை.
அக்காலத்தில் கடாரம் மிகவும் சிறந்ததொரு துறைமுகப்பட்டினமாக விளங்கி
வந்தது. ஆகவே, கடாரத்தின்மேல் அவன் கொண்ட வெற்றியானது சோழர்
சீனர் வாணிகத்தின் வளர்ச்சிக்கு ஒரு தூண்டுகோலாக அமைந்துவிட்டது.

கடாரத்தின்மேல் வெற்றி கொண்டானாயினும் இராசேந்திரனின் போர்த்
தொல்லைகள் ஓய்ந்தபாடில்லை. சிங்களத்தில் சு.கி.பி. 1029-ல் சுதரந்தரப்
போராட்டங்கள் தலைதூக்கலாயின. பாண்டி நாட்டிலும், சேர நாட்டிலும்
அரசியற் கிளர்ச்சிகள் மூண்டன. எனினும், இளவரசன் இராசாதிராசன்
அவற்றை யெல்லாம் உடனுக்குடன் ஒடுக்கிவிட்டான் (கி.பி. 1018).
இராசேந்திரனின் வாணாள் முடிவுக்கு வந்துகொண்டிருந்தது. மேலைச்
சளுக்க மன்னன் முதலாம் சோமேசுவர ஆகவமல்லன் (கி.பி. 1043-68)
தீராத் தொல்லை கொடுத்துக்கொண்டேயிருந்தான். அதனால் இராசாதிராசன்
அவன்மேல் படையெடுத்துச் சென்றான். கிருஷ்ணை நதிக்கரைமேல் உள்ள
பூண்டி என்ற இடத்தில் இராசாதிராசன் சோமேசுவரனை வென்று வெற்றி
வாகை சூடினான். கலியாணபுரியை அழித்து அங்கிருந்த துவாரபாலகர்
சிலையைக் கவர்ந்துகொண்டு வந்தான். அச் சிலையைத் தாராசுரத்தில்
இன்றும் காணலாம். சோழரின் படையெடுப்பினால் மேலைச் சளுக்கர்
தலைகுனிய நேரிட்டது. அவர்களுடைய நாடும் சீர்குலைந்து போயிற்று.
சோழர்கள் மைசூரிலும் சில போர்களில் ஈடுபடவேண்டிய
நெருக்கடி நேர்ந்தது. அங்கு அவர்கள் பசுக்களைக் கவர்ந்து வந்ததாகவும், கொடும்
போர்கள் விளைத்தனர் என்றும் அறிகின்றோம்.

இராசேந்திரன் சீரிலும், சிறப்பிலும், வீரத்திலும், நிருவாகத் திறனிலும் தன்
தந்தை இராசராசனையும் மிஞ்சி நின்றான். ‘மகன் தந்தைக் காற்றும் உதவி
இவன் தந்தை என்னோற்றான் கொல்எனுஞ் சொல்’ என்னும் குறளுக்கு
எடுத்துக்காட்டாக விளங்கிற்று இராசேந்திரனின் அரசியல். அவனுடைய
விருகளில் சிறப்பானவை ‘முடிகொண்டான்’, ‘கங்கை கொண்டான்’, ‘கடாரங்
கொண்டான்’, ‘பண்டித சோழன்’ என்பவையாம். புகழ்பெற்று விளங்கிய
இராசேந்திரனின் வாணாள் கி.பி. 1044-ல் முடிவுக்கு வந்தது.

போரில் மட்டுமன்றிக் கல்வி, கலை, சமயத்தொண்டு ஆகிய துறைகளிலும்
இராசேந்திரன் இணையற்றுத் திகழ்ந்தான். அவனால் படைக்கப்பட்ட
கலைக்கூடமான கங்கைகொண்ட சோழபுரத்தையே தன் தலைநகரமாகக்
கொண்டு கலை வளர்ச்சிக்கான பணிகள் பலவற்றைப் புரிந்து வந்தான்.
இராசேந்திரன் மனைவியருள் சிறப்பாகக் கல்வெட்டுகளில்
குறிப்பிடப்பட்டுள்ளவர்கள் திரிபுவனம் அல்லது வானவன் மாதேவியார்,
முக்கோக்கிழாள், பஞ்சவன் மாதேவியார், வீரமா தேவியார் என்பவர்கள்
ஆவர். அரசன் இறந்தவுடன் அவனுடன் வீரமாதேவியார் உடன்கட்டையேறி
விட்டாள். இராசேந்திரனின் பிள்ளைகளான இராசாதிராசன், இராசேந்திரன்,
வீரராசேந்திரன் ஆகியவர்கள் ஒருவருக்குப்பின் ஒருவராகப் பட்டங்கட்டிக்
கொண்டார்கள். சோழபாண்டியப் பிரதிநிதியாக மதுரையினின்றும் அரசு
புரிந்துவந்த சடாவர்மன் சுந்தர சோழ பாண்டியன் என்பான் இம் மூவருள்
ஒருவனா அன்றி வேறானவனா என்பது விளங்கவில்லை. இவர்களேயன்றி
இராசேந்திரனுக்கு வேறு ஆண் மக்களும் இருந்தனர் எனத் தெரிகின்றது.
அவனுக்கு இரு பெண் மக்களும் உண்டு. ஒருத்தி அருண்மொழி நங்கையார்
அல்லது பிரானார். இவளுடைய உடன்பிறந்தானான இராசாதிராசன்
ஆட்சியில் விலையுயர்ந்த முத்துக் குடை ஒன்றைத் திருமழபாடிக்
கோயிலுக்குக் கொடையாகக் கொடுத்திருக்கின்றாள். மற்றொருத்தி
அம்மங்காதேவி என்பவள். இவள் கீழைச் சளுக்க மன்னன் முதலாம்
இராசராசனை மணந்து முதலாம் குலோத்துங்கனைப் பெற்றுக் கொடுத்தாள்.

**முதலாம் இராசாதிராசன் (கி.பி. 1018-1054)**

இராசாதிராசன் தன் தந்தையுடன் இருபத்தைந்து ஆண்டுகள்
இணைந்திருந்து அவனுடைய அரசியலில் பொறுப்பேற்று ஆழ்ந்த ஆட்சித்
திறனும், போர்த்திறனும் வாய்க்கப் பெற்றிருந்தான். இவன் அரியணை
ஏறியவுடனே சிங்களத்தில் சோழரின் ஆட்சியை எதிர்த்துக் கிளர்ச்சிகள்
எழுந்தன. இராசாதிராசன் மிகவும் கடுமையான போர் நடவடிக்கைகளை
மேற்கொண்டு இக் கிளர்ச்சிகள் அனைத்தையும் அவ்வப்போது ஒடுக்கினான்.
அவன் சிங்களத்தில் இழைத்தனவாகக் கூறப்பெறும் சில கொடுமைகள்
சோழரின் செங்கோன்மைக்கு இழுக்கை விளைவித்தன. சிங்கள மன்னன்
விக்கிரமபாகு போரில் புண்பட்டு மாண்டான். அவனுடைய மணிமுடியை
இராசாதிராசன் கைப்பற்றிக் கொண்டான். அம் மன்னனது அன்னையின்
மூக்கையும் சோழர்கள் அறுத்துவிட்டனர்.

சளுக்கரின் தொல்லைகள் மீண்டும் தலைதூக்கின. சளுக்க மன்னன்
சோமேசுவரனை எதிர்த்துச் சோழர்கள் இரண்டாம் முறையும் போர்
தொடுக்கவேண்டிய நிலைமை ஏற்பட்டது (கி.பி.1044-46). சளுக்கருக்குத்
துணை நின்ற மன்னர் பலரை
இராசாதிராசன் போரில் முறியடித்தான். கம்பிலியில் இருந்த சளுக்க மன்னரின்
அரண்மனை யொன்றை அவன் இடித்துத் தரைமட்டமாக்கினான்.
கலியாணபுரமும் மண்ணோடு மண்ணாக மறைந்தது.
அங்கிருந்த மாளிகைகளும், அரண்மனைகளும் தவிடு பொடியாயின. இராசாதிராசன்
கலியாணபுரத்தில் அமர்ந்து ‘விசயராசேந்திரன்’ என்ற விருது ஒன்றை ஏற்று
வீராபிடேகம் செய்துகொண்டான். அவன் கவர்ந்து வந்து தாராசுரத்தில்
வைத்திருக்கும் துவார பாலகர் சிலையின்மேல், ‘சுவஸ்தி ஸ்ரீ உடையார் ஸ்ரீ
விஜய ராசேந்திரதேவர் கலியாணபுரம் எரித்துக் கொண்டுவந்த துவார பாலகர்’
என்னும் சொற்கள் பொறிக்கப்பட்டுள்ளன.
ஆனால், சளுக்கப் போர் தொடர்ந்து நடைபெற்று வந்தது.

இராசாதிராசனுக்கு அவனுடைய தம்பி இராசேந்திரன் பெருந் துணையாக
இருந்தான்; சளுக்கப் போரில் சோழரின் படைகளுக்குத் தலைமை
தாங்கினான். கொப்பம் என்ற இடத்தில் கொடும் போர் ஒன்று நிகழ்ந்தது
(கி.பி. 1052). சளுக்க மன்னன் சோமேசுவரன் சோழரின் தாக்குதலுக்குச்
சளைத்துத் தோற்றோடி விட்டான். சோழர்கள் மாபெரும் வெற்றி வீரர்களாகத்
திகழ்ந்தார்கள். ஆனால், இராசாதிராசன் போர்க்களத்தில் புண்பட்டு வீர
மரணம் எய்தினான். பிற்காலக் கல்வெட்டுகள் அவனை ‘ஆனைமேற் றுஞ்சிய
மன்னன் என்று புகழ்கின்றன. இராசாதிராசன் தன் மரணத்தைத் தானே தேடித்
தழுவிக் கொண்டான். தன் முன்னோர் தூக்கி நிறுத்திய வெற்றிக் கொடியைத்
தாழாது உயர்த்திப் பிடிக்கவேண்டும் என்ற சீரிய நோக்கத்துடன் அவன்
கொப்பத்துப் போரை மேற்கொண்டான். இப் போரில் மட்டுமன்றி வேறு பல
போர்களிலும் அவன் தானே போர்க்களத்தில் நேரில் நின்று வீரச் செயல்கள்
புரிந்து வந்துள்ளான். இராசாதிராசன் பிறவியிலேயே ஈடிணையற்றுப் போர்த்
தொழிலில் வீரனாக விளங்கினான். தன் தந்தையின் ஆட்சிக் காலத்திலேயே
பல பகைவரை அடிபணிவித்துப் பகை களைந்து அசுவமேத யாகம் ஒன்று
இயற்றுவித்தான். தன் பெரிய தந்தையார், தன் உடன்பிறந்தார், தன் மக்கள்
அனைவருக்குமே தன் ஆட்சிப் பொறுப்புகளைப் பகிர்ந்து கொடுத்திருந்தான்.

இராசாதிராசன் பூரட்டாதியில் பிறந்தவன். அவனும் கங்கைகொண்ட
சோழபுரத்தையே தலைநகராகக் கொண்டிருந்தான். அவனுடைய மனைவியருள்
ஒருத்தி ‘திரைலோக்கியம் உடையார்’ என்ற பட்டப் பெயரைப்
பெற்றிருந்தாள். கலியாணபுரத்தில் தான் மேற்கொண்ட வெற்றி நீராட்டு
விருதான விசயராசேந்திரன் என்ற பெயருடன் வீரராசேந்திர வர்மன், ஆகவமல்ல
குலாந்தகன், கலியாணபுரம் கொண்ட சோழன் ஆகிய விருதுகளையும் தன்
பெயருடன் இணைத்துக் கொண்டான். இராசராசனின் குருதேவர், ‘அதிகாரிகள்
பாராசரியன் வாசுதேவ நாராயணன்’ என்பவர். இவருக்கு ‘உலகளந்த சோழன்
பிரம மாராயன்’ என்று மற்றொரு பெயரும் உண்டு.

இராசாதிராசனின் மகன் இளவரசன் இராசேந்திரன் கொப்பம் வெற்றிக்குப்
பெருந்துணை புரிந்தான். தன் தந்தை இறந்தவுடனே போர்க்களத்திலேயே
தான் இரண்டாம் இராசேந்திரனாக அவன் முடிசூட்டிக் கொண்டான் (கி.பி.
1052-64). அவன் கோலாப்பூரின்மேல் படையெடுத்துச் சென்று ஆங்கு
வெற்றித் தூண் ஒன்றை நாட்டினான். சோழன் தாக்குதல்களால் பலமுறை
சீர்குலைந்து போயிருந்த சளுக்க நாடு வலிகுன்றி நின்றதாயினும், தான் சோழ
மன்னருக்குத் திறை செலுத்தி வருமளவுக்குத் தன் சுதந்தரத்தை
இழக்கவில்லை. இந் நிலையைக் கண்டு பொறானாய் இரண்டாம் இராசேந்திரன்
மீண்டும் ஒருமுறை சோமேசுவரன்மேல் போர் தொடுத்தான் (கி.பி. 1062).
சோமேசுவரனின் போர்வலியும் துணைவலியும் பெருகி வந்தன. அஃதுடன்
அவன் கீழைச் சளுக்கரின் அரசியலிலும் தலையிட்டு வந்தான். அவனுடைய
துடுக்கை ஒடுக்கவே இராசேந்திரன் இப் படையெடுப்பை மேற்கொண்டான்.
இதில் அவன் மாபெரும் வெற்றியுங் கண்டான்.

இராசேந்திரன் தன் மூத்த மகனான இராசமகேந்திரனுக்கு இளவரசு
பட்டம் சூட்டினான் (கி.பி. 1059). ஆனால், இராசமகேந்திரன் இளமையிலேயே
இவ்வுலகை நீத்தான். அவனையடுத்து முதலாம் வீரராசேந்திரன் இளவரசு
பட்டம் எய்தினான். இரண்டாம் இராசேந்திரனின் ஆட்சி கி.பி. 1063-ல்
முடிவுற்றது. அவனுக்குப்பின் அவன் இளவல் முதலாம் வீரராசேந்திரன்
அரசு கட்டில் ஏறினான் (கி.பி. 1063-70). சளுக்கமன்னன் சோமேசுவரன் தன்
போர் முயற்சிகளில் சளைத்தானல்லன். அவனுடைய கை ஓங்கிக்கொண்டே
போயிற்று. கூடல் சங்கமம் என்ற ஓரிடத்தில் தன்னைக் களத்தில் எதிர்
நிற்கும்படி அவன் வீரராசேந்திரனை அறைகூவி அழைத்தான். அவனுடைய
அழைப்பை ஏற்றுக்கொண்டவனாய் வீரராசேந்திரனும் மேலைச் சளுக்க
நாட்டின்மேல் படையெடுத்துச் சென்றான். மேலைச் சளுக்கரின்
தாக்குதலுக்காக அவன் கரந்தை என்ற இடத்தில் ஒரு திங்கள் காத்துக் கொண்டிருந்தான். அவன் நின்றபக்கமே
சோமேசுவரன் திரும்பவில்லை. ஆனால், அவன் ‘ஓடி மேலைக் கடலில்
ஒளிந்துகொண்டான்.’ இக் கோழைத்தனத்தைக் கண்டு ஏமாற்றமும் வெகுளியும்
கொண்ட வீரராசேந்திரன் துங்கபத்திரையின் கரையின்மேல் வெற்றித் தூண்
ஒன்றை நாட்டிவிட்டு, சோமேசுவரனின் கொடும்பாவி ஒன்றைக்
கட்டியடித்துவிட்டுத் தன் நாடு திரும்பினான். சோமேசுவரனோ மிகக்
கொடியதொரு காய்ச்சல்வாய்ப்பட்டுத் துங்கபத்திரையில் மூழ்கித் தற்கொலை
செய்துகொண்டான்.

வீரராசேந்திரன் வேங்கிக்குத் தன் படைகளைச் செலுத்திச் சென்று
விசயவாடாவுக்கு அண்மையில் தன்னை எதிர்த்து நின்ற மேலைச் சளுக்கப்
படையொன்றை முறியடித்து, வேங்கியில் தன் ஆட்சியை நிலைநாட்டிவிட்டுக்
கங்கைகொண்ட சோழபுரம் திரும்பினான். இலங்கையில் மீண்டும் கிளர்ச்சி
ஒன்று புகைந்தது. வீரராசேந்திரன் படையொன்றை அங்கு அனுப்பி
அக்கிளர்ச்சியை ஒடுங்கினான். அவன் தானும் கடல் கடந்து படை செலுத்திக்
கடாரத்தை வென்று (கி.பி. 1069) தன்னுடன் நட்புறவு பூண்டிருந்த மன்னன்
ஒருவனை கடாரத்தின் அரியணை மேல் ஏற்றுவித்தான்.
வடக்கில் மீண்டும் போர் முழக்கம் எழுந்தது. முதலாம்
சோமேசுவரனையடுத்து முடிசூட்டிக்கொண்ட இரண்டாம் சோமேசுவரன் (கி.பி.
1068-76) சோழரை எதிர்த்துப் போர்க் கோலங்கொண்டான். மீண்டும்
ஒருமுறை வீரராசேந்திரன் படை திரட்டிச் சென்றான். சளுக்கருக்கும்
சோழருக்கும் இடையே விளைந்த போரில் சோமேசுவரன், வீரராசேந்திரன்
ஆகிய இருவருமே வெற்றிக்கு உரிமை கொண்டாடினர். இரண்டாம்
சோமேசுவரனுக்கும் அவனுடைய தம்பி ஆறாம் விக்கிரமாதித்தனுக்கும் (கி.பி.
1068-76) இடையே அரசுரிமைப் பூசல்கள் மூண்டன. விக்கிரமாதித்தன்
சோழரின் படைத் துணையை நாடினான். வீரராசேந்திரனின் தலையீட்டுக்கு
அஞ்சிச் சோமேசுவரன் தன் நாட்டை இரண்டாகப் பங்கிட்டு ஒரு பங்கைத்
தன் தம்பிக்கு அளித்தான். விக்கிரமாதித்தன் அரசுரிமை பெற்றதுடன் சோழர்
குலத்து இளவரசி ஒருத்தியையும் மணந்தான்.

வீரராசேந்திரன் பல விருதுகளை ஏற்றுக்கொண்டான். சகலபுவனாசிரயன்,
மேதினிவல்லபன், மகாராசாதிராசா, ஆகவமல்ல குலகாலன், பாண்டிய
குலாந்தகன், இராசாசிரயன், வல்லப வல்லபன், வீரசோழன், கரிகாலன் ஆகிய
விருதுகள் அவன் வெற்றிகளை எடுத்துக்காட்டுகின்றன. தில்லைச் சிற்றம்பலத்து
நடனமாடுங் கடவுளின் மணிமுடியை அணி செய்ய ‘திரைலோக்கிய சாரம்’
என்ற விலை மதிப்பற்ற மாணிக்கமணி ஒன்றை அவன் வழங்கினான். 
சோழநாடு, தொண்டை நாடு, பாண்டி நாடு, கங்கபாடி ஆகிய நாடுகளில்
அவன் பல பிரமதேயகங்களை நிறுவினான். வீரராசேந்திரன் வெற்றி
முழக்கத்துடன் சோழநாடு திரும்பிக் கங்கைகொண்ட சோழபுரத்தில்
எழுப்பப்பட்டிருந்த ‘சோழ கேரள மாளிகை’யில் அமர்ந்து ‘இராசேந்திர
சோழமாவலி வாணராசன்’ என்ற அரியணை மேல் கொலுவீற்றிருந்து
வெற்றிவிழாக் கொண்டாடினான். அவன் கி.பி. 1070-ல் இவ்வுலகை நீத்தான்.

அவனுடைய மகனும், சளுக்க மன்னன் ஆறாம் விக்கிரமாதித்தனின்
மைத்துனனுமான அதிராசேந்திர தேவன் அரசுகட்டில் ஏறினான்.
வீரராசேந்திரனின் அரசியருள் ஒருத்தியின் பெயர் அருண்மொழி நங்கை.
அவனுடைய காலத்தில் வீரசோழியம் என்னும் தமிழ் இலக்கண நூல் ஒன்றைப்
புத்தமித்திரர் என்பார் இயற்றினார். தமிழ்வளர்ச்சிப் பணிகள் வீரராசேந்திரன்
காலத்தும் தொடர்ந்து நடைபெற்று வந்ததென இதனால் அறிகின்றோம்.
அதிராசேந்திரன் தான் முடிசூட்டிக் கொள்வதற்கு முன்பு தன்
தந்தையுடன் அமர்ந்திருந்து ஆட்சி நடத்தி வந்தான். அரியணை ஏறிய பின்பு
ஒருமாத காலமே இவன் ஆட்சி புரிந்தான். விசயாலய சோழனின் நேர்
பரம்பரை இவனுடைய வாணாளுடன் முடிவடைந்தது.

**முதலாம் குலோத்துங்கன் (கி.பி. 1070-1120)**

வீரராசேந்திரன் கண்களை மூடியவுடன் சோழ நாட்டில் அரசுரிமைக்
கிளர்ச்சிகள் சில நடைபெற்றன. ஒரு கிளர்ச்சியின்போது அதிராசேந்திரன்
மாண்டு போனான். இவனையடுத்து முதலாம் குலோத்துங்கன் பட்டத்துக்கு
வந்தான். வைணவ சைவ வரலாறுகளில் வரும் கிருமிகண்ட சோழன்
என்பவன் அதிராசேந்திரனே எனச் சிலர் கூறுவர். வைணவ சமய
ஆசாரியருள் ஒருவரான இராமானுசரை நாட்டைவிட்டு ஓட்டியவனும் இவனே
என்று சிலர் கூறுகின்றனர். முதலாம் வீரராசேந்திரனோ அன்றி, முதலாம்
குலோத்துங்கனோ இராமானுசரை வெருட்டியவன் என்றும் ஐயப்படுகின்றனர்.
முதலாம் குலோத்துங்கன் இருவழியில் இராசராச சோழனின் கொள்ளுப்
பேரனாவான். இராசராசனின் மகன் முதலாம் இராசேந்திரனின் மகள்
அம்மங்காதேவியின் மகன் இவன்.

இவனுடைய தந்தை கீழைச் சளுக்க
மன்னன் முதலாம் இராசராசன். இவன் வேங்கி நாட்டு விமலாதித்தனுக்கும்
முதலாம் இராசராச சோழன் மகள் குந்தவைக்கும் பிறந்தவன். குலோத்துங்கன்
உடலில் பெருமளவு ஓடியது சோழர் குலக் குருதி தான். சளுக்க மன்னன்
முதலாம் இராசராசன் கி.பி. 1060-ல் காலமானான். பிறகு பத்தாண்டுகள்வரை
இரண்டாம் இராசேந்திரன் என்ற பெயரில் குலோத்துங்கன் வேங்கி நாட்டை
ஆண்டு கொண்டிருந்தான். அப்படி ஆண்டுவந்த காலத்தில் பஸ்தார் நாட்டுக்
குறுநில மன்னர் சிலரைப் போரில் வென்று அவர்களை ஒடுக்கி வைத்தான்.
ஆறாம் விக்கிரமாதித்தனுடனும் இவன் போரிட்டு வெற்றி கண்டான். மேலைச்
சளுக்கரின் ஆதிக்க விரிவை எதிர்த்துப் போராடிய முதலாம்
வீரராசேந்திரனுக்குத் துணை நின்று வேங்கி நாட்டின்மேல் சோழரின்
அரசியல் செல்வாக்கு நிலைத்து நிற்பதற்கு வேண்டிய உதவிகளையும்
குலோத்துங்கன் புரிந்து வந்தான்.

குலோத்துங்கன் பிறந்தவுடனே கங்கைகொண்ட சோழனின் தேவியான
இவன் பாட்டியார் இவனைத் தன் இரு கைகளாலும் வாரியெடுத்து,
இவனுடைய உடற்குறிகள் சிலவற்றை உற்று நோக்கி இவன் சூரிய குலத்துக்கு
அரசனாவான் எனக் கூறி மகிழ்ந்தாள் என்று கலிங்கத்துப் பரணி ஆசிரியர்
செயங்கொண்டார் கூறுகின்றார். 
முதலாம் குலோத்துங்கன் சோழநாட்டு அரியணை ஏறிய சில
ஆண்டுகட்குள் காலசூரி மன்னன் யசகர்ணன் என்பான் வேங்கி நாட்டின்மேல்
படையெடுத்தான்;
ஆனால், வெற்றி காணாதவனாய்ப் புறமுதுகிட்டு
ஓடிவிட்டான் (கி.பி. 1073). குலோத்துங்க சோழன் முடிசூட்டிக் கொள்வதற்கு
முன்பு சோழ நாட்டில் ஏற்பட்ட கலவரங்களின்போது சிங்கள நாட்டில்
விசயபாகு (கி.பி. 1055-1110) என்பான் பொலன்னருவையைக் கைப்பற்றித் (கி.பி.
(1070) தானே சிங்களத்து மன்னனாகப் பட்டங்கட்டிக் கொண்டான்
(கி.பி. 1076-7). பொலன்னருவைக்கு விசயராசபுரம் என்று மாற்றுப் பெயர்
சூட்டினான். அயல்நாட்டு மன்னருடன் திருமண உறவுகளை மேற்கொண்டான்.
கன்னோசி மன்னன் ஜகதிபாலனின் மகள் லீலாவதியைத்
தான் மணம் புரிந்துகொண்டான். லீலாவதியின் தாய் முன்னொரு காலத்தில்
சோழநாட்டுச் சிறையினின்றும் தப்பி யோடியவள். மற்றும், கலிங்கத்து
இளவரசி திரிலோகசுந்தரியையும் விசயபாகு மணந்தான். தன் தங்கை மித்தை
என்பவளைப் பாண்டிநாட்டு இளவரசன் ஒருவனுக்கு மணம் புரிவித்தான்.
இவனுடைய பேரனான சிங்கள மன்னன், மகாபாராக்கிரம பாகு என்பவன்.
சிங்களம் தன்னுரிமை எய்தியது சோழர்கட்குப் பெரும் இழப்பு என்று
கூறமுடியாது. சோழநாட்டுக்குச் சிங்களம் எவ்விதமான ஊறுபாடும் செய்யும்
நிலைமையில் இல்லை. சோழர்களின் கை உள்நாட்டு அரசியலில் ஓங்கி
நிற்கும் வரையில் சிங்களவர்கள் அவர்களை ஒன்றும் இடர்ப்படுத்த முடியாது.
ஆனால், என்றுமே பாண்டி நாட்டை ஒடுக்கித் தன் ஆட்சியின்கீழ்
வைத்திருக்க வேண்டிய மிகப் பெரிய பொறுப்பு ஒன்று உண்டு என்று
குலோத்துங்கன் நன்கு உணர்வான். பாண்டிநாடு தலை தூக்கினால் சோழரின்
ஆட்சிக்கு இடும்பைகள் நேரிடக்கூடும் என்ற நிலையைச் சோழ மன்னன்
அளந்து வைத்திருந்தான். எனவே, பாண்டி நாட்டையும் கேரளத்தையும்
அடக்கித் தனக்கு அடிமையாக்கிக் கொள்ளும் செயல்களில் குலோத்துங்கன்
முனைப்புடன் இறங்கினான். அவ்விரு நாடுகளிலும் பல்வேறு கிளர்ச்சிகள்
மூண்டெழுந்தன. அவற்றைத் திறம்பட ஒடுக்கினான். ஆங்காங்குத் தன்
ஆணையை நிறைவேற்றி வைப்பதற்கென நிலப்படைகளை நிறுத்திவைத்தான்.
ஆனால், பாண்டி நாட்டிலும், கேரள நாட்டிலும் வழக்கில் இருந்துவந்த
ஆட்சிமுறைகளில் இவன் தலையிடவில்லை.

குலோத்துங்க சோழன் கடாரத்தையும் வென்றதாக அவனுடைய
மெய்க்கீர்த்திகள் கூறுகின்றன. ஆனாலும், கி.பி. 1099-ல் கடாரத்து வேந்தன்
ஒருவனிடமிருந்து இராச வித்யாதர ஸ்ரீ சாமந்தனும், அபிமானோத்துங்க
ஸ்ரீசாமந்தனும் தூது வந்தனர் எனவும், அம் மன்னனின் விருப்பப்படியே,
குலோத்துங்கன் நாகப்பட்டினத்தில் நடைபெற்றுவந்த பௌத்த விகாரைகட்கு
ஏற்கெனவே கொடையாக அளிக்கப்பட்டிருந்த கிராமத்தை இறையிலிக்
கிராமமாக மாற்றிக்கொடுத்தான் எனவும் அறிகின்றோம். அக்காலத்தில்
நாகப்பட்டினத்துக்குச் சோழ குல வல்லப பட்டினம் என்றொரு பெயர்
வழங்கிவந்தது. மேற்கூறப்பட்ட இரண்டு விகாரைகட்கும் ‘இராசேந்திரப்
பெரும்பள்ளி’ யென்றும் ‘இராசராசப் பெரும்பள்ளி’ என்றும் பெயர்கள்
வழங்கின. இராசராசப் பெரும்பள்ளிக்கு ஸ்ரீ
சைலேந்திர சூடாமணி விகாரை என்றொரு பெயரும் உண்டு. சுமத்திராத்
தீவில் கிடைத்துள்ள ஒரு கல்வெட்டில் (சகம் 1010, கி.பி. 1088) திசையாயிரத்து
ஐந்நூற்றுவர் என்ற வாணிகச் சங்கம் ஒன்று சோழநாட்டில் நடைபெற்று
வந்ததாகக் குறிப்புக் காணப்படுகின்றது.

சோழரை எதிர்த்து வேணாட்டில் ஒரு கிளர்ச்சி மூண்டெழுந்தது.
குலோத்துங்கனின் புகழ்பெற்ற படைத் தலைவர்களுள் ஒருவனான நரலோக
வீரன் என்பான் வேணாட்டின் மேல் படையெடுத்துச் சென்று அக்
கிளர்ச்சியை உடனுக்குடனே அடக்கிவிட்டான் (கி.பி. 1098).
குலோத்துங்கன் இருமுறை கலிங்கத்தின்மேல் படையெடுத்தான். தென்
கலிங்கமானது வேங்கி நாட்டின் மாகாணங்களில் ஒன்றாகச் சளுக்கர்
ஆட்சிக்கு உட்பட்டிருந்தது. அங்குப் பெயரிதொரு கலகம் ஏற்பட்டது.
குலோத்துங்கன் படையொன்றை அனுப்பி அக் கலகத்தை அடக்கினான் (கி.பி.
1096). இரண்டாம் படையெடுப்புதான் மிகவும் சிறப்பு வாய்ந்தது. அப்
படையெடுப்பின்போது குலோத்துங்கனுக்குக் கிடைத்த மாபெரும் வெற்றியைப்
பாராட்டிச் செயங்கொண்டார் என்ற புலவர் பரணி ஒன்று பாடினார். அந்
நூலுக்குக் கலிங்கத்துப் பரணி என்று பெயர். சொற்கட்டிலும்,
பொருளாழத்திலும், பல்வேறு இலக்கியச் சுவைகளிலும், மெய்ப்பாடுகளிலும்
இணையற்று விளங்குவது இந் நூல். இரண்டு அடிகள் கொண்டுள்ள தாழிசை
என்னும் செய்யுளில் இந் நூல் முழுதும் யாக்கப்பட்டுள்ளது. வடகலிங்க
வேந்தன் தனக்குத் திறை செலுத்தத் தவறினான் என்ற காரணத்துக்காக
முதலாம் குலோத்துங்கன் வெகுண்டெழுந்து கலிங்கத்தின்மேல் போர்
தொடுத்தான் என்று கலிங்கத்துப் பரணி இயம்புகின்றது. அப்போது
அரசாண்டு வந்த வடகலிங்க வேந்தன் கலிங்க நகரத்து அநந்தவர்மன்
சோடகங்கன் ஆவான் (கி.பி. 1078-1150). இவன் சோழ நாட்டு இளவரசி
இராசசுந்தரி என்பவளின் மகன்.

காஞ்சிமா நகரின் தென்மேற்குத் திசையில் நின்ற பொன் மாளிகைச்
சித்திரமண்டபத்தில் உள்ள அரியணைமேல் குலோத்துங்கன்
அமர்ந்திருந்தான். அவனுடைய அரசிகள் தியாகவல்லியும், ஏழிசைவல்லபியும்
உடன் அமர்ந்திருந்தனர். குலோத்துங்கனின் மற்றொரு மனைவியான
மதுராந்தகியின் பெயர் கலிங்கத்துப் பரணியில் காணப்படவில்லை. எனவே,
கலிங்கப் போருக்கு முன்னரே அவள் காலமாகிவிட்டிருக்க வேண்டும் என்று
ஊகிக்க
இடமேற்படுகின்றது. குலோத்துங்கன் கொலுவில் ஆடல் பாடல் மகளிர், சூதர்
(நின்று புகழ்வோர்), மாகதர் (இருந்து ஏத்துவோர்), மங்கலப் பாடகர்கள்
ஆகியோர் குழுமியிருந்தனர். இசைவிருந்து நடைபெற்றுக் கொண்டிருந்தது.
பலநாட்டு அரசிகள் பணிவிடை செய்து நின்றனர். வடகலிங்க மன்னன் மேல்
படையெடுத்துச் சென்று வெற்றிபெற்று வருவதாகக் கூறிக் கருணாகரத்
தொண்டைமான் என்ற வண்டை நகரத்துக் குறுநில மன்னன் வீறுகொண்டு
எழுந்தான். அவன் தலைமையில் மாபெரும் படையொன்று திரண்டது.
இப்படையில் யானைகள், குதிரைகள், தேர்கள், காலாள்கள் ஆகிய
நாற்பிரிவும் அடங்கியிருந்தன. பாலாறு, குசத்தலையாறு, பொன்முகரி, கொல்லி,
வடபெண்ணை, மண்ணாறு, குன்றியாறு, கிருஷ்ணை, கோதாவரி, பம்பை,
காயத்திரி, கோதமை ஆறுகள் எல்லாவற்றையும் அப் படை கடந்து சென்று
கலிங்கத்தின்மேல் போர்தொடுத்தது (கி.பி. 1110). சோழர்களின் தாக்குதலை
எதிர்த்து நிற்கமாட்டாதவனாய்க் கலிங்க மன்னன் அநந்தவர்மன் ஓடி
ஒளிந்தான். கலிங்கர் மாற்றுருக்கொண்டு போர்க்களத்தினின்றும் தப்பி
யோடினர். சோழர்கள் போர்க்களத்தில் ஆயிரம் யானைகளுக்கு மேல்
கொன்று குவித்தனர்;
அளவற்ற செல்வத்தையும், குதிரைகளையும்,
யானைகளையும், ஒட்டகங்களையும், மகளிரையும் கலிங்கரிடமிருந்து
கைப்பற்றிச் சென்றனர்.
கலிங்க மன்னனின் செருக்கை ஒடுக்கிவிட்டுக் கருணாகரத்
தொண்டைமான் வெற்றி முழக்கத்துடன் நாடு திரும்பி வந்து
மன்னனிடமிருந்து மாபெரும் வரவேற்பையும் பாராட்டையும் பெற்றான்.
ஆனால், கலிங்க நாட்டின் ஒரு சிறு பகுதியேனும் சோழப் பேரரசுடன்
இணைக்கப் பெறவில்லை.

கன்னோசி மன்னர் காடவாலருடன் நட்புறவு பூண்டிருந்தனர் என்று
குலோத்துங்கனின் கல்வெட்டு ஒன்று (கி.பி. 1111) கூறுகின்றது. சோழப் பேரரசு
விரிவடைந்துகொண்டிருந்தது. சிங்களம் ஒன்று மட்டும் சுதந்தரம்
பெற்றிருந்தது. சோழப் பேரரசின் ஆதிக்கம் கி.பி. 1115ஆம் ஆண்டளவில் மிக
உயர்ந்த நிலையை எட்டியிருந்தது. ஆனால், அடுத்து இரண்டு
மூன்றாண்டுகளில் கங்கபாடியும், வேங்கி மாகாணங்களும் சோழரின்
பிடியிலிருந்து நழுவிவிட்டன. விஷ்ணுவர்த்தனன் என்ற போசள மன்னன்
கங்கபாடியையும், நுளம்பபாடியையும் கைப்பற்றிக் கொண்டான். பிறகு அவன்
தழைக்காட்டையும் கைப்பற்றித் தனக்குத் தழைக்காடு கொண்டான் என்றொரு
விருதையும் சூட்டிக்கொண்டான். இப் போசள மன்னன் சோழநாட்டின்
மேல் படைசெலுத்தி வந்து இராமேசுவரம் வரையில் முன்னேறினான்.
ஆடுதுறைக் கோயில் சிலைகளைக் கைப்பற்றி ஹலேபீடு என்ற ஊருக்கு
எடுத்துச் செல்ல முயன்றான்; ஆனால், அம் முயற்சி வெற்றி பெறவில்லை.
இந் நிலையில் ஆறாம் விக்கிரமாதித்தன் வேங்கியைக் கைப்பற்றிக் (கி.பி.
1118) குலோத்துங்கன்மேல் தன் பரம்பரை வஞ்சத்தைத் தீர்த்துக் கொண்டான்.
அவனுடைய வாணாள் வரையில் வேங்கி அவனுடைய ஆட்சிக்கு உட்பட்ட
நாடாகவே இருந்து வந்தது. சோழரின் மேலாட்சியிலிருந்து கீழைச் சளுக்க
நாட்டைப் பிரித்து வைக்க வேண்டுமென்பதையே அவன் வாழ்க்கையின்
குறிக்கோளாகக் கொண்டிருந்தான். அந் நோக்கம் நிறைவுபெற்றதும்
அவனுடைய இதயமும் அமைதி அடைந்தது.
ஆனால், குலோத்துங்கனின் மன நிறைவு குலைந்தது. அவன்
முனைப்புற்று எழுந்தான்; மேலைச் சளுக்கர்மேல் பாய்ந்தான். வேங்கியையும்,
கங்கபாடியின் சில பகுதிகளையும் மீட்டுக்கொண்டான். வேங்கியைத் தன்
நாட்டின் மாகாணங்களுள் ஒன்றாக மாற்றி இணைத்துக் கொண்டான்.

குலோத்துங்கனின் பல விருதுகளையும், சிறப்புப் பெயர்களையும்
பூண்டிருந்தான். அவனுடைய ஐந்தாம் ஆட்சியாண்டு வரையில் அவன் பெயர்
இராசேந்திரன் என்றே வழங்கி வந்தது. இராச கேசரி, பரகேசரி, திரிபுவன
சக்கரவர்த்தி, சர்வலோகாசிரயன், விஷ்ணுவர்த்தனன், பராந்தகன்,
பெருமானடிகள், விக்கிரம சோழன், குலசேகர பாண்டிய குலாந்தகன் என்ற
விருதுகள் அவன் பெயரை அணி செய்ததைக் கல்வெட்டுச் செய்திகள்
கூறுகின்றன. விருதராச பயங்கரன், அகளங்கன், அபயன், சயதரன் என்னும்
விருதுகளையும் அவன் புனைந்திருந்தான் என்று கலிங்கத்துப் பரணி
கூறுகின்றது. குலோத்துங்கன் சுங்கம் தவிர்த்தவன் என்று சில கல்வெட்டுகள்
அவனைப் பாராட்டுகின்றன. அவன் மேற்கொண்டு செய்த அரசியல்
சீர்திருத்தங்கள் யாவை, எந்தச் சுங்கங்களை அவன் தவிர்த்தவன் என்ற
விளக்கங்கள் கிடைக்கவில்லை. சோழநாடு முழுவதிலும் அவன் கி.பி. 1086-ல்
நில அளவை ஒன்றைச் செய்து முடித்தான். இதே ஆண்டில் இங்கிலாந்தின்
நிலங்கள், உழவரின் உடைமைகள் ஆகியவற்றின் விரிவான கணக்கீடு ஒன்று
செய்யப்பட்டது குறிப்பிடவேண்டிய நிகழ்ச்சியாகும்.

குலோத்துங்கனுக்கு ஏழு ஆண்மக்களும் ஒரு பெண்ணும் பிறந்தனர்.
ஆண் மக்களுள் சோடகங்கன், மும்முடிச் சோழன், வீரசோடன், விக்கிரம
சோழன் என்பவர்கள் வேங்கி நாட்டு ஆட்சிப் பொறுப்பை ஏற்று நடத்தி
வந்தனர். மகள் சிங்கள இளவரசன் ஒருவனுக்கு மணமுடிக்கப் பெற்றாள்.
கங்காபுரி அல்லது கங்கைகொண்ட சோழபுரமே குலோத்துங்கனின்
தலைநகராகத் தொடர்ந்து விளங்கிவந்தது. காஞ்சிபுரத்தினின்றும் பல
ஆணைகளைப் பிறப்பிப்பது குலோத்துங்கனுக்கு வழக்கமாக இருந்தது.

**விக்கிரம சோழன் (கி.பி. 1120-1135)**

முதலாம் குலோத்துங்கனை யடுத்து அவனுடைய மூத்த மகன் விக்கிரம
சோழன் சோழநாட்டுப் பேரரசனாக முடிசூட்டிக் கொண்டான் (கி.பி. 1120).
மேலைச் சளுக்க மன்னன் ஆறாம் விக்கிரமாதித்தன் கி.பி. 1126-ல்
காலமானான். விக்கிரமன் வாய்ப்பைப் பயன்படுத்திக் கொண்டான்.
வேங்கியின் அரசை மேலும் உறுதிப்படுத்தினான். கங்கபாடியின் ஒரு
பகுதியான கோலாரை மீட்டுக்கொண்டான். அவனுடைய ஆட்சியில் கி.பி.
1125ஆம் ஆண்டளவில் வடஆர்க்காடு, தென்னார்க்காடு மாவட்டங்களில்
வெள்ளமும் பஞ்சமும் ஏற்பட்டு மக்கள் அல்லலுற்றனர்.

சோழரின் தலைநகரமான கங்கைகொண்ட சோழபுரத்துக்கு அண்மையில்
சிதம்பரம் அமைந்துள்ளது. அங்குள்ள திருச்சிற்றம்பலம் என்னும் நடராசர்
கோயிலுக்கு முதலாம் பராந்தகன் முதல் பின்னிட்டு வந்த சோழர்
அனைவரும் அளவற்ற தானங்கள் அளித்து வந்துள்ளனர். விக்கிரம
சோழனும் கி.பி. 1128-ல் இக்கோயிலுக்குப் பெரியதொரு நன்கொடை
வழங்கினான். நாடு முழுவதிலும் அடிக்கடி சுற்றுலா வரும் நல்லதொரு
வழக்கத்தை விக்கிரமன் மேற்கொண்டிருந்தான். அவன் பன்முறை
சிதம்பரத்திலும் தங்கியிருந்ததுண்டு. அவனுடைய விருதுகளில் ஒன்றான
‘தியாக சமுத்திரம்’ என்பது அவனுடைய வள்ளன்மையையும், மற்றொன்றான
‘அகளங்கன்’ என்பது அவன் வாழ்க்கைத் தூய்மையையும் எடுத்துக்
காட்டுகின்றன. சிதம்பரம் நடராசர் கோயிலுக்குப் பல திருப்பணிகள்
புரிந்தான். அக் கோயிலின் அமைப்பில் பல புதுமைகளை இயற்றினான்.
நரலோக வீரன் குலோத்துங்கனின் இறுதி நாள்களில் தொடங்கிய பல
திருப்பணிகளை விக்கிரம சோழன் தன் காலத்தில் முற்றுவித்தான். கோயிலின்
புறமதிற்சுவருக்கு விக்கிரம சோழன் திருமாளிகை என்று
பெயர் வழங்கி வருகின்றது. மாடவீதிகளுள் ஒன்றுக்கும் இவனுடைய பெயர்
வழங்கியதாக இச் சோழனின் கல்வெட்டு ஒன்று தெரிவிக்கின்றது. விக்கிரமன்
திருவரங்கத்து அரங்கநாதர் கோயிலின் ஐந்தாம் திருச்சுற்றைக் கட்டினான்
என்று கோயிலொழுகு கூறுகின்றது.

விக்கிரம சோழனுக்குப் பல குறுநில மன்னர்கள் திறை செலுத்தி
வந்தனரென விக்கிரம சோழன் உலாக் கூறுகின்றது. சூரை நாயகன் என்கிற
மாதவராயன், செங்கேணில் பரம்பரையினரான சம்புவராயர்கள்,
திருக்காளத்தியின் அண்மையில் அரசாண்ட யாதவராயரின் முன்னோர்கள்
அக் குறுநில மன்னருள் சிலர் ஆவர்.

**இரண்டாம் குலோத்துங்கன் (கி.பி. 1135-50)**

விக்கிரம சோழனை யடுத்து அவன் மகன் இரண்டாம் குலோத்துங்கன்
அரியணை ஏறினான். முடிசூட்டு விழா சிதம்பரத்தில் சிறப்பாக நடைபெற்றது.
குலோத்துங்கன் நடராசர் கோயிலுக்குப் பெரிய திருப்பணிகள் ஆற்றினான்.
திருச்சிற்றம்பலத்துக்குப் பொன் வேய்ந்தான். நடராசர் கோயிலுக்குள்
தெற்றியம்பலத்தில் அமைக்கப்பட்டிருந்த கோவிந்தராசப் பெருமானின்
சிலையைப் பெயர்த்தெடுத்துக் கடலில் எறிவித்தான்.

இரண்டாம் குலோத்துங்கன் காலத்தில் நாட்டில் கலகங்கள், கிளர்ச்சிகள்
ஒன்றும் எழவில்லை. சைவ வைணவப் பூசல்கள் மட்டும் தலைதூக்கி நின்றன.
பொதுவாக நாட்டில் அமைதி நிலவிற்று ; குடிநலம் ஓங்கிற்று. இவன்
காலத்தில் சேக்கிழாரும் ஒட்டக்கூத்தரும் வாழ்ந்திருந்தனர். இவனுடைய
ஆட்சி கி.பி. 1150-ல் முடிவுற்றது.

**இரண்டாம் இராசராசன் (கி.பி. 1146-1173)**

இரண்டாம் குலோத்துங்கனின் வாணாள் முடிவதற்கு நான்காண்டுகட்கு
முன்பே அவனுடைய மகன் இரண்டாம் இராசராசன் ஆட்சிப்பொறுப்புகளை
ஏற்று நடத்தி வந்தான். அவன்
நாட்டிய கல்வெட்டுகள் கி.பி. 1146 ஆம்
ஆண்டு முதற்கொண்டே காணப்படுகின்றன. அவனுடன் அரியணையில்
அமர்ந்திருந்தவள் அவனிமுழுதுடையாள் என்ற அரசியாவாள்.
அவளையன்றிப் புவனமுழுதுடையாள், தரணிமுழுதுடையாள், உலகுடைமுக்
கோக்கிழாள் என்று இராசராசனுக்கு வேறு மூன்று மனைவியருமுண்டு. அவன்
முத்தமிழ்த்தலைவன் என்னும் விருது ஒன்றைப்
புனைந்திருந்தான். தமிழ் வளர்ச்சிக்கு அவன் ஆற்றிய பணிகளின் சிறப்பை
இவ் விருது எடுத்துக்காட்டுகின்றது.
இரண்டாம் இராசராசன் ஆட்சிக் காலத்தில் இறுதியாண்டுகளில் மத்திய
ஆட்சியும், மாகாண ஆட்சியும் தளர்ச்சியுறலாயின. குறுநில மன்னர்கள்
சோழனின் மேலாட்சியினின்றும் நழுவத் தொடங்கினர். கிராமத்து ஆட்சி
முறைகளும், ஊர் வாரியங்களும் எவ்விதமான மாறுதல்களுக்கும்
உட்படவில்லையாயினும், மத்திய அரசாங்கத்தின் கட்டுப்பாடும்
கோன்முறையும் முதலாம் இராசராசன் காலத்தில் பெற்றிருந்த உறுதியையும்
ஒழுங்கு முறையையும் இழந்துவிட்டன.
இராசராசனின் ஆட்சி கி.பி. 1173ஆம் ஆண்டுடன் முடிவுற்றது.
அவனுக்குப்பின் இரண்டாம் இராசாதிராசன் பட்டமேற்றான். இவன் இரண்டாம்
இராசராசனின் மகன் அல்லன் ; விக்கிர சோழனுடைய பெண்
வயிற்றுப்பேரர்களுள் ஒருவனாவன்.

**இரண்டாம் இராசாதிராசன் (கி.பி. 1163-1179)**

இரண்டாம் இராசராசன் காலத்திலேயே பாண்டி நாட்டில் உள்நாட்டுப்
போர் ஒன்று மூண்டது. பராக்கிரம பாண்டியன் என்பவனும் குலசேகர
பாண்டியன் என்பவனும் அரசுரிமையை நாடினர். பராக்கிரம பாண்டியன்
என்பவன் சிங்கள மன்னன் பராக்கிரமபாகுவின் படைத்துணைக்காக
விண்ணப்பம் அனுப்பியிருந்தான். காலத்தில் படைகள் வந்து அவனுக்கு
உதவவில்லை. அதற்குள் குலசேகர பாண்டியன் பராக்கிரம பாண்டியனையும்
அவனுடைய குடும்பத்தினர் சிலரையும் கொன்று மதுரையைக் கைப்பற்றினான்.
சிங்களப்படை இலங்காபுரன் என்பவன் தலைமையில் மதுரையை அடைந்தது.
மதுரைக்குள் நுழைந்து இப் படைத்தலைவன் பல இடங்களையும் அழித்தான்.
பராக்கிரம பாண்டியன் மகன் வீரபாண்டியனை அரியணை ஏற்றினான்.
ஆனால், சோழரின் துணையை நாடிய குலசேகரனுக்கு நற்காலம் பிறந்தது.
சோழர்கள் அவனை மீண்டும் பாண்டி நாட்டு மன்னனாக முடிசூட்டினர்.
அஃதுடன் அமையாமல் சோழர்கள் சிங்களத்தின்மேல் படையெடுத்துச்
சென்றனர். சந்தர்ப்பவாதியான பராக்கிரமபாகு என்பான் குலசேகர
பாண்டியனுடன் நட்புறவு ஏற்படுத்திக்கொண்டான். குலசேகரன், சோழர்
தனக்குச் செய்த நன்றியைக் கொன்று அவர்களையே எதிர்க்கலானான்.
சோழர்கள் அரசியல் சூழ்ச்சியில் பாண்டியருக்கு எவ்வகையிலும்
பிற்பட்டவர்கள் அல்லர். அவர்கள் வீர
பாண்டியனுடன் உறவு பூண்டு அவனைப் பாண்டி நாட்டு அரியணையில் ஏற்றி
வைத்தனர். சோழர், பாண்டியர், சிங்களவர் இம் மூன்று நாட்டு மன்னர்களும்
விளையாடிய அரசியல் சூதாட்டம் இரண்டாம் இராசராசன் ஆட்சிக்குப் பிறகு
கி.பி. 1179 வரையில் தொடர்ந்து நடைபெற்று வந்தது.

**மூன்றாம் குலோத்துங்கன் (கி.பி. 1178-1216)**

இரண்டாம் இராசாதிராசனின் விருப்பப்படியே அவனுக்குப் பிறகு
மூன்றாம் குலோத்துங்கன் அரசுகட்டில் ஏறினான். மூன்றாம் குலோத்துங்கன்
சோழப்பேரரசர்களின் நேரான பரம்பரையில் வந்தவனல்லன். இவனுக்கும்
இரண்டாம் இராசாதிராசனுக்கும் எந்த வகையான உறவு என்பது
விளங்கவில்லை. மூன்றாம் குலோத்துங்கன் பட்டமேற்றவுடனே வீரபாண்டியன்
மீண்டும் சிங்களவருடன் அரசியல் சூழ்ச்சிகளில் இறங்கிச் சோழரை
எதிர்க்கலானான். குலோத்துங்கன் வீரபாண்டியனைக் கவிழ்த்துக் குலசேகர
பாண்டியனின் உறவினனான விக்கிரம பாண்டியனுக்குப் பட்டம் சூட்டுவித்தான்
(கி.பி. 1182). கேரள மன்னனின் துணைகொண்டு வீரபாண்டியன் மீண்டும்
அரசியல் கிளர்ச்சிகளில் இறங்கினான். ஆனால், குலோத்துங்கன் அவனை
முறியடித்தான். வீரபாண்டியன் கொல்லத்தில் அடைக்கலம் புகுந்தான்.
வழக்கம்போல் சிங்களமும் இக்கிளர்ச்சியில் தலையிட்டது. எனினும், சோழரின்
படைவலிக்கு அது அடிபணிய வேண்டிய தாயிற்று. எனினும், சிங்கள மன்னன்
நிகசங்கமல்லன் இருமுறை பாண்டி நாட்டின்மேல் படையெடுத்து வந்து
இராமேசுவரத்தைக் கைப்பற்றினானெனச் சிங்களத்து வரலாறுகள் கூறுகின்றன.

குலோத்துங்கன் கி.பி. 1190-94 ஆண்டுகளில் பலமுறை கொங்கு
நாட்டின்மேல் படையெடுத்துக் கிளர்ச்சிகளை ஒடுக்கிச் சோழப் பேரரசின்
மேலாட்சியை நிலைநாட்ட வேண்டிய நிலைமை ஏற்பட்டது.
வடஆர்க்காட்டுக்கும் நெல்லூருக்கும் இடையிட்ட நாடு தெலுங்குச் சோடரின்
ஆட்சியில் இருந்து வந்தது. காஞ்சிபுரமும் அவர்கள் கைவசத்திலேயே
இருந்தது. சோழருக்கும் தெலுங்குச் சோடருக்குமிடையே நல்லுறவு
பொருந்தியிருந்தது. எனினும், குலோத்துங்கன் அவர்களிடமிருந்து காஞ்சியைக்
கைப்பற்றிக் கொண்டான் (கி.பி. 1196).
இச் சமயத்தில் சடாவர்மன் குலசேகரன் பாண்டி நாட்டை ஆண்டு
கொண்டிருந்தான். இவன் விக்கிரம பாண்டியனின் மகன் போலும். இவன்
சோழரின் மேலாட்சியை எதிர்த்துக் கிளர்ச்சி செய்தான். குலோத்துங்கன்
பெரும் படையொன்றைப்
பாண்டி நாட்டின்மேல் ஏவி, அந் நாட்டின் பல இடங்களை அழித்தான்.
மதுரையில் எழுப்பப்பட்டிருந்த முடிசூட்டு விழா மண்டபத்தை இடித்து
நிரவினான். சடாவர்மன் படுதோல்வி யடைந்தான். எனினும், சோழன் பாண்டி
நாட்டு ஆட்சியை அவனிடமே ஒப்படைத்தான் (கி.பி. 1205).
குலோத்துங்கன் ஆந்திர நாட்டின் மேலும் ஒருமுறை படையெடுக்க
வேண்டியிருந்தது (கி.பி. 1208).

பாண்டியர்கள் சோழரை எதிர்த்துச் செய்துவந்த கிளர்ச்சிகள் ஓய்வு
காணவில்லை. சடாவர்மன் சுந்தரபாண்டியனை யடுத்து அவன் தம்பி முதலாம்
மாறவர்மன் சுந்தர பாண்டியன் அரியணையேறி இருந்தான். சோழரின்
மேலாட்சிக்கு இறுதி ஒன்றைக் காணும் முயற்சியில் அவன் முழுமூச்சுடன்
இறங்கினான். சோழ நாட்டின்மேல்
படையெடுத்துப் போரில் வெற்றி
கண்டான். குலோத்துங்கன் தோல்வியுற்றான். சோழர்களுக்குத் தக்க காலத்தில்
போசளர்களின் படைத்துணை கிடைத்தது. எனவே, சுந்தர பாண்டியன் தான்
பெற்ற வெற்றியின் பயன் முழுவதையும் துய்க்கும் வாய்ப்பைப் பெற்றிலன்.
குலோத்துங்கன் பேராற்றலும், நுண்ணறிவும், அரசியல் சூழ்ச்சித் திறனும்
வாய்க்கப் பெற்றவன். அவனுடைய ஆட்சிக் காலம் முழுவதும் பாண்டியரின்
பகையைத் தேய்த்துத் தன் வலியைப் பெருக்கிக் கொள்ளுவதிலேயே கழிந்தது.
‘மதுரையும் பாண்டியன் முடித்தலையுங் கொண்டருளிய’ என்ற விருது
ஒன்றைத் தன் பேருடன் இணைத்துக் கொண்டான். தனக்குத் திறை
செலுத்திவந்த மன்னர்கள் தன்னை மீறாதவாறு அவர்களை ஒடுக்கி
வந்தானாயினும், தெலுங்குச் சோடர்கள், பாணர்கள், சம்புவராயர்கள்,
காடவர்கள், மலையமான்கள், அதிகமான்கள் ஆகிய குறுநில மன்னர்கள்
படிப்படியாகத் தம் அரசாதிக்கத்தை வளர்த்து வந்தனர். சோழரது பேரரசின்
ஆட்சியும் தளர்ச்சியுற்று வந்தது.

மூன்றாம் குலேத்துங்கன் காலத்திலும் கங்கைகொண்ட சோழபுரமே
சோழப் பேரரசின் தலைநகரமாகத் தொடர்ந்து செயல்பட்டு வந்தது. சோழ
நாட்டில் இரண்டாண்டுக் காலம் (கி.பி. 1201-2) கொடும் பஞ்சம் ஒன்று
ஏற்பட்டுக் குடிமக்கள் அவதியுற்றனர். பஞ்ச நிவாரணப் பணிகள் பல
அரசாங்கத்தின் சார்பில் மேற்கொள்ளப்பட்டன. தனிப்பட்டவர்களும்
நிவாரணப் பணியில் பங்கு கொண்டனர்.
தஞ்சைப் பெருவுடையார் கோயிலைப் போலவும், கங்கை கொண்ட
சோழீச்சுரம்போலவும் மூன்றாம் குலோத்துங்கன் கும்பகோணத்துக்கு
அண்மையிலுள்ள திரிபுவனம் என்னும் ஊரில் அழகும், அமைப்பும் வாய்ந்த
சிவன்கோயில் ஒன்றை எழுப்பினான். அவனுடைய கலைத்திறனுக்கும், சிவ
பக்திக்கும், இதய விரிவுக்கும் அழியாச் சின்னமாக உயர்ந்து நின்று
வருகின்றது அக்கோயில்.

**மூன்றாம் இராசராசன் (கி.பி. 1216-1246)**

குலோத்துங்கனையடுத்து மூன்றாம் இராசராசன் முடிசூட்டிக் கொண்டான்.
இவ்விருவரும் எம் முறைக் கேளிர் என்று விளங்கவில்லை. ஒருவேளை
இராசராசன் குலோத்துங்கனின் மகனாகவும் இருக்கக்கூடும். இராசராசன்
அரியணையில் அமர்ந்தவுடனே அரசியல் சுழிகள் இவனை விழுங்கக்
காத்துக்கொண்டிருந்தன. பாண்டியரின் செல்வாக்கு உயர்ந்துகொண்டே
போயிற்று. போசளர், காடவர்கள், தெலுங்குச் சோடர்கள் ஆகியவர்கள்
ஒருபுறம் இராசராசன்மேல் பாயக் காலங்கருதி வந்தனர். பாண்டியருடன்
சோழர் மேற்கொண்டிருந்த சமாதான உடன்படிக்கையை இராசராசன்
மீறினான். உடனே பாண்டியர்கள் சோழ நாட்டின்மேல் படையெடுத்து வந்து
தலைநகரைக் கைப்பற்றிக் கொண்டனர். இராசராசன் நாட்டைக் கைவிட்டு
ஓடினான். காடவராயன் கோப்பெருஞ்சிங்கன் என்பான் அவனைத் தாக்கிச்
சிறையிட்டான் (கி.பி. 1231)
மேற்கில் போசளர்களின் கையும் ஓங்கி வந்தது. அரசியல்
செல்வாக்கிலும், சூழ்ச்சியிலும், படைவலியிலும் அவர்கள் மேம்பட்டு வந்தனர்.

போசள மன்னன் இரண்டாம் வல்லாளன் (கி.பி. 1173-1220) என்பவன் சோழ
நாட்டு இளவரசி ஒருத்தியை மணம் புரிந்திருந்தான். அவள் வயிற்றுப்
பிள்ளை இரண்டாம் நரசிம்மன் சோழப் பேரரசன் இராசராசனைச் சிறையிட்டு
வைத்த கோப்பெருஞ்சிங்கனின் நெஞ்சுரத்தைக் கண்டு வெகுண்டான்.
இராசராசன் சேந்தமங்கலத்தில் சிறைசெய்யப்பட்டிருந்தான்.
கோப்பெருஞ்சிங்கன் சோழ நாட்டில் பல இடங்களிலும் தன் படைகளை
ஏவிக் கோயில்களையும் இடித்து நிரவினான். இரண்டாம் நரசிம்மன் தன்
தலைநகரமான துவாரசமுத்திரத்தை விட்டுப் புறப்பட்டு வந்து,
திருவரங்கத்துக்கு அண்மையில் உள்ள பாச்சூரில் தண்டு நிறுத்தினான் ;
திருவரங்கத்தையும், காஞ்சிபுரத்தையும் கைப்பற்றினான்; தன் படைத்தலைவர்
இருவரைக் கோப்பெருஞ்சிங்கன்மேல் செலுத்திவிட்டு இராமேசுவரம் சென்று
அங்கு வெற்றித் தூண் ஒன்றை நாட்டினான் (கி.பி. 1231-2). படைத்
தலைவர்களான அப்பண்ணாவும் சதுத்திர
கோபய்யாவும் இராசராச சோழனைச் சிறையினின்றும் விடுவித்துக்
கோப்பெருஞ்சிங்கனுக்குத் துணையாக வந்தவனான சிங்களத்து இளவரசன்
ஒருவனையும் கொன்றனர். சோழநாட்டைக் காடவனிடமிருந்து
மீட்டு
நிலைநிறுத்தின தன் பெருமையைப் பாராட்டிக் கொள்ளும் வகையில்
நரசிம்மன் ‘சோழ ராச்சிய பிரதிஷ்டாபனாசாரியன்’ என்றொரு விருதைப்
புனைந்தான். அவன் பாண்டி நாட்டைத் தாக்கிப் பாண்டி மன்னனை
அடிபணிய வைத்து அவனிடம் திறை கவர்ந்தான். எனினும், அவனுடன்
திருமணத் தொடர்புகள் மேற்கொண்டான். இயல்பாகவே பாண்டிய-போசள
உறவுகள் வலுவுற்றன. போசளருக்குக் கீழ்ப் பட்டதொரு நிலைக்குச் சோழர்
இருந்து வரலானார்கள். சோழரின் மேலாட்சி தளர்வுற்றவுடனே சோழப்
பேரரசுக்குத் திறை செலுத்தி வந்த நாடுகள் யாவும் சுதந்தரம் பெற்றுக்
கொண்டன. பாண்டியரின் உறவையும் சோழரின் பணிவையும் பெற்ற போசள
மன்னனுக்குத் தமிழகத்தில் செருக்கும் செல்வாக்கும் அதுவரையில்
காணப்படாத அளவு உயர்ந்து வந்தன. இரண்டாம் நரசிம்மனின் மகன்
(கி.பி.1234-63) தமிழகத்திலேயே, திருச்சிராப்பள்ளியை யடுத்த கண்ணனூரில்
தங்கிச் சோழரின் ஆட்சியில் அடிக்கடி தலையிட்டுத் தன் அரசியல்
ஆதிக்கத்தைப் பெருக்கிக் கொள்ளும் முயற்சியில் ஈடுபட்டுக்
கொண்டிருந்தான். இந் நிலையில் மூன்றாம் இராசராசனின் வாணாள்
முடிவுற்றது ; மூன்றாம் இராசேந்திரனின் ஆட்சி தொடங்கிற்று.

**மூன்றாம் இராசேந்திரன் (கி.பி. 1246- 1279)**

மூன்றாம் இராசேந்திரன் தன் செல்வாக்கை மீண்டும் உயர்த்திக்
கொள்ளும் பொருட்டுத் தெலுங்குச் சோடரின் துணையை நாடினான்.
பாண்டியரின் சார்பில் போசளர் படைபலம் வழங்கி வந்தும் இராசராசன்
இரண்டாம் மாறவர்மன் சுந்தரபாண்டியனைப் போரில் புறங்கண்டு சோழரின்
தாழ்வுற்ற கொடியை நிமிர்த்தி நாட்டினான். இப் பாண்டியனை யடுத்து
முதலாம் சடாவர்மன் சுந்தரபாண்டியன் பட்டமெய்தினான். அவன் ஆட்சி
யரியணையில் அமர்ந்தவுடனே நரசிம்மனையடுத்துப் போசளர் மன்னனான
சோமேசுவரனின் அரசியலில் மாறாட்டம் ஒன்று கண்டது. அவன்
பாண்டியரைக் கைவிட்டுச் சோழரின் நட்புறவுக்குத் தாவினான்.
சோழப்பேரரசுக்கு வடக்கில் ஒரு தொல்லை ஏற்பட்டது. காகதீய மன்னன்
கணபதி என்பான் கி.பி. 1250-ல் காஞ்சியைக் கைப்பற்றினான். சடாவர்மன்
சுந்தரபாண்டியனுக்குப் பழம் நழுவிப் பாலில் விழுந்தது. அவன் மிகவும்
பெரியதொரு படை திரட்டிக்கொண்டு சோழநாட்டின் மேல் பாய்ந்தான்.
சோமேசுவரன் போர்க்களத்தில் புண்பட்டு
வீரமரணம் எய்தினான். பாண்டியன் சோழரின் படைகளை முறியடித்தான்.
கோப்பெருஞ்சிங்கனிடம் திறை கவர்ந்து அவனைத் தனக்குக் கீழ்ப்பட்ட
குறுநில மன்னருள் ஒருவனாக்கினான். வெற்றியினால் ஊக்கப்பட்டு அவன்
மேலும் வடக்கு நோக்கிப் படை செலுத்திச் சென்றான். தெலுங்குச்
சோடருடன் கைகலந்து அவர்களை வீழ்த்தினான். காஞ்சியைக்
கைப்பற்றியிருந்த காகதீயரை நகரைவிட்டு விரட்டியோட்டினான். மேலும்
வடக்கே சென்று இப் பாண்டியன் நெல்லூரையும் கைப்பற்றினான். இராசராச
சோழனும், இராசேந்திர சோழனும் எழுப்பிய வெற்றிக் கோட்டைகள் சரிந்தன.
சோழப் பேரரசு சிதறுண்டது ;
பாண்டி நாட்டுக்குத் திறை செலுத்துமளவுக்கு
அதன் ஆக்கம் குன்றிவிட்டது.

**கோப்பெருஞ்சிங்கன் (கி.பி. 1229-1278)**

பாண்டியரும், போசளரும், காகதீயரும் மேற்கொண்ட அரசியற் சூதாட்ட
அரங்கில் காடவர்கோன் கோப்பெருஞ்சிங்கனின் பெயரானது சுடர்விட்டு
ஒளிர்கின்றது. சோழர், பாண்டியர், போசளர் ஆகியவர்கள் அனைவரையுமே
வென்று வாகை சூடியதாக விருதுகள் பல புனைந்து கொண்டான். பாண்டிய
மண்டல தாபனசூத்ரதாரன், சகேளதர சுந்தரன், கர்ணாடலக்ஷிமீலுண்டாகன்,
காடககுல திலகன், பெண்ணானதீநாதன் என்பன அவற்றுள் சிலவாம்.
கோப்பெருஞ்சிங்கன் தென்னார்க்காடு மாவட்டம் சேந்தமங்கலத்திலிருந்து
அரசாண்டான். பல்லவர் அல்லது காடு வெட்டிகள் பரம்பரையில் தான்
தோன்றியதாகப் பெருமை பிதற்றி வந்தான். தெற்கில் தஞ்சாவூர் மாவட்டம்
முதல் வடக்கே கோதாவரி மாவட்டம் வரையில் இவனுடைய கல்வெட்டுகள்
காணப்படுகின்றன.

கோப்பெருஞ்சிங்கனுக்குச் சிதம்பரம் நடராசரிடம் அளவு கடந்த
அன்புண்டு. சிதம்பரம் கோயிலின் தெற்குக் கோபுரத்தை எழுப்பிய பெருமை
இவனையே சாரும். இவன் தனக்குப் பரதமல்லன் என்ற விருது ஒன்றை
இணைத்துக்கொண்டது நேர்மையானதென்றே கொள்ள வேண்டியது.
இராசராச சோழமன்னன்கீழ்க் குறுநிலமன்னனாகத் தன் ஆட்சியைத்
தொடங்கிய கோப்பெருஞ்சிங்கன், அப் பேரரசனையே தெள்ளாற்றுப் போரில்
தோல்வியுறச் செய்தான் (கி.பி. 1231). அவனைச் சேந்தமங்கலத்தில்
சிறையிட்டும் வைத்தான். போசள நரசிம்மன் சோழர் சார்பில் தலையிட்டதன்
பேரில் இராசராசனைக் கோப்பெருஞ்சிங்கன் சிறையினின்றும் விடுவித்தான்.
ஆனால், மீண்டும் சோழப் பேரரசுக்குத் தலை வணங்கினான். எனினும், தன்
விடாமுயற்சியை அவன்
கைவிட்டானல்லன். பெரம்பலூர் என்னும் இடத்தில்
போசளருடன் போர் தொடுத்து அவர்களைத் தோல்வியுறச் செய்து
அவர்களுடைய மகளிரையும் சிறைபிடித்துச் சென்றான். அப்போரில் தான்
இழைத்த கொடுமைகளுக்குக் கழுவாயாகப் பழமலைநாதருக்குப் பல
நிவந்தங்கள் வழங்கினான்.

கோப்பெருஞ்சிங்கனின் வாழ்க்கையில் விதி விளையாடிற்று. சடாவர்மன்
சுந்தர பாண்டியன் சேந்தமங்கலத்தை முற்றுகையிட்டுக் கைப்பற்றினான் (கி.பி.
1255). கோப்பெருஞ்சிங்கன் மீண்டும் வேற்றரசு ஒன்றுக்கு அடிமையானான்.
பாண்டிய மன்னனின் வடக்கத்திய போர்முனைகளுக்குத் தன்
படைத்துணையையும் நல்கினான்.

**பாண்டியர்கள்**

தமிழக வரலாற்றில் மாபெரும் திருப்பம் ஒன்றை இக்காலத்தில்
காண்கிறோம். சோழர் குலம் தாழ்கின்றது; பாண்டியர் குலம் உயர்கின்றது;
கங்கை கொண்ட சோழபுரத்தில் வளர்ந்து கொண்டிருந்த சோழரின் கொற்றம்
மங்கி விடுகின்றது. சடாவர்மன் சுந்தரபாண்டியன் பாண்டி நாட்டுப் பேரரசு
ஒன்றைத் தொடக்கிப் பண்டைய பாண்டியர் ஏற்றி வைத்துச் சென்ற
புகழொளியைத் தூண்டிவிட்டான். சடாவர்மன் கி.பி. 1251-ல் அரியணை
ஏறினான். வீரத்திலும், ஆட்சித் திறனிலும் அவனுக்கு இணை அவனேதான்.
பாண்டி நாட்டுப் பேரரசுக்கு இரண்டாம் முறையாகத் தமிழகத்தில் மட்டற்ற
செல்வாக்கையும் சீரையும் தேடித் தந்தான். சோழரும் போசளரும்
அவனுடைய வீரத்திற்கும் கொற்றத்துக்கும் தலை வணங்கினர். வடக்கே
கிருஷ்ணை நதிவரையில் இவனுடைய ஆட்சி ஓங்கி நின்றது. காடவரையும்,
தெலுங்குச் சோடரையும் வென்று நெல்லூரில் அவன் வெற்றி நீராட்டு விழா
அயர்ந்தான்.

இராசேந்திர சோழனின் வாணாளின் இறுதிக்குள் பாண்டியப் பேரரசு
அரசியல் வானில் கதிரவன்போல் சுடர்விட்டு ஒளிர்ந்தது. சீனரும் அரபியரும்
தம் வரலாறுகளில் இக் காலத்துப் பாண்டியரின் ஆக்கத்தைக்
குறிப்பிட்டுள்ளனர். மூன்றாம் இராசேந்திரனுக்குப் பின் சோழநாடு முடிசூட்டு
விழா ஒன்றைக் கொண்டாடும் பேற்றை இழந்துவிட்டது. சோழ நாடானது
பாண்டிய நாட்டுடன் இணைந்து ஞாயிற்றின் ஒளியில் கலந்த
விளக்கொளியாகக் கரைந்துவிட்டது.
