---
layout: post
comments: true
title: 16. மதுரை நாயக்கர்கள்
---

விசயநகரப் பேரரசானது தலைக்கோட்டைப் போரில் (1565)
வீழ்ச்சியுற்றுச் சிதறுண்டு போயிற்று. விசயநகரத்துத் திருவும் கலைச்
செல்வங்களும் சீரழிந்துவிட்டன. விசயநகரப் பேரரசன் இராமராயன் போரில்
வீரமரணத்தைத் தழுவினான். ஆனால், விசயநகர அரசு மட்டும் மறையாமல்
தொடர்ந்து நடைபெற்று வந்தது. இராமராயனின் தம்பி முதலாம்
திருமலைராயன் (கி. பி. 1570-2) நகரத்துக்குப் புத்துயிரூட்ட முயன்றான்;
ஆனால் வெற்றி கிடைக்கவில்லை. விசயநகரத்தை விட்டுப்
பெனுகொண்டாவைத் தன் தலைநகரமாக்கிக் கொண்டான். அவ்வூரில் தங்கிப்
படைகளைச் சீரமைக்கத் தொடங்கினான். உள்நாட்டுக் கிளர்ச்சிக்காரருடனும்,
கொள்ளைக் கூட்டத்தாருடனும், பாளையக்காரருடனும் அவன் ஆறாண்டுகள்
போராட வேண்டியவனானான். அவனுடைய அவலநிலையைப் பயன்படுத்திக்
கொண்டு மதுரை, தஞ்சாவூர், செஞ்சி முதலிய இடங்களில் பாளையங்கள்
அமைத்து ஆண்டுவந்த நாயக்கர்கள், விசயநகரப் பேரரசின் மேலாதிக்கத்தை
உதறித் தள்ளிவிட்டுத் தாமே சுதந்தர மன்னர்களாக அரசாங்கம்
நடத்தலானார்கள்.

பேரரசன் திருமலைராயன் தன் மூத்த மகன் சீரங்கனைத் தெலுங்கு
நாட்டு ஆட்சியிலும், இரண்டாம் மகன் இராமனைக் கன்னட நாட்டு
ஆட்சியிலும், இளைய மகன் வேங்கடாத்திரியைத் தமிழகத்து ஆட்சியிலும்
அமர்த்தினான். திருமலைக்குப் பிறகு அவன் மூத்த மகன் சீரங்கன்
விசயநகரத்துப் பேரரசனாக முடிசூட்டிக் கொண்டான் (1572). விசயநகரப்
பேரரசின் துளுவப் பரம்பரை மன்னனான சதாசிவராயன் (1542-76) சிறையில்
அடைபட்டு மாண்டுபோனான்; சீரங்கன் மக்கட்பேறின்றி 1585-ல்
உயிர்நீத்தான். அவனையடுத்து அவன் தம்பி வேங்கடனே பட்டத்துக்கு
வந்தான். அவன் இருபத்தெட்டு ஆண்டுகள் ஆட்சி புரிந்தான். அவனுடைய
ஆட்சியிலும் அரசுரிமைக் கிளர்ச்சிகள் ஓய்ந்தபாடில்லை. அவன்
ஆதிக்கத்தை எதிர்த்துப் பல குறுநிலத் தலைவர்கள் கிளர்ச்சி செய்தனர்.
வேலூரில் லிங்கம நாயக்கன் கலகத்தில் இறங்கினான். அவனுடைய
செல்வாக்கைக் குலைப்பதற்காகவே எச்சம நாயக்கன் என்பவன் பெரும்பேடு
சீமைக்குத் தலைவனாக அமர்த்தப்பட்டான். லிங்கமன் செஞ்சி, தஞ்சாவூர்,
மதுரை ஆகிய பாளையங்களின் படைத் துணையை நாடினான். பெரும் படை
ஒன்றைத் திரட்டி அதை உத்தரமேரூரின்மேல் ஏவினான்; ஆனால், வெற்றி
எச்சமனுக்கே கிடைத்தது. எனினும் லிங்கமன் மனஞ்சளைக்க வில்லை;
பணிந்து போகவுமில்லை. வேங்கடன் அவனைத் துரத்திச் சென்று அவனுடைய
இருப்பிடமான வேலூரிலேயே அவனை முறியடித்தான். அவன் அஃதுடன்
அமையவில்லை. தொடர்ந்து தண்டெடுத்துச் சென்று, காவேரியாற்றைக் கடந்து,
மதுரையின்மேல் தன் சினத்தைக் கொட்டினான். மதுரை இராச்சியம்
கொலைக்கும், கொள்ளைக்கும், நெருப்புக்கும் இரையாயிற்று. அவன்
அடுத்தடுத்துப் பல வெற்றிகள் பெற்றான். கலகக்காரர்கள் அனைவரும்
அவனுக்கு அடிபணிந்தனர். லிங்கமன் மட்டும் தன் வேலூர்க் கோட்டையின்
படை வலிமையை நம்பி நிமிர்ந்து நின்றான். ஆனால், அக்கோட்டையும்
கொத்தளமும் வீழ்ந்தன; அவனுடைய சுதந்தரத்துக்கு அரணிடவில்லை.
லிங்கமனின் வீரமும் அழிந்தது. வேங்கடன் கோட்டையைக் கைப்பற்றினான்;
அஃதுடன் வேலூரைத் தலைநகரமாகவும் அமைத்துக் கொண்டான்.
வேங்கடன் 1614-ல் காலமானான். அவனையடுத்து அவன் நியமித்த
வண்ணமே அவனுடைய அண்ணன் மகன் இரண்டாம் சீரங்கனே அரியணை
ஏறினான்.

**பிரெஞ்சு ஆங்கிலேயர் புகுதல்**

வேங்கடன் அரசாட்சி புரிந்துவந்த காலத்தில்தான் இந்தியாவின்
தலைவிதியை மாற்றிவிட்ட சம்பவங்கள் நிகழ்ந்தன. இந்தியாவின் கீழைக்
கடற்கரையில் டச்சுக்காரரும் ஆங்கிலேயரும் வாணிக நிறுவனங்களைத்
தொடங்கினர். முதன் முதல் நைசாம் பட்டணத்திலும், மசூலிப்பட்டினத்திலும்
டச்சுக்காரர்கள் தொழிற்சாலைகள் ஏற்படுத்தினார்கள் (1605). அவர்கள்
தமிழகத்தில் ஏலக்காய், இலவங்கம் போன்ற நறுமணப் பண்டங்களைக்
கொள்முதல் செய்தார்கள். தெற்கில் பல தொழிற்சாலைகள் தொடங்கத்
திட்டமிட்டனர். பிற்காலத்தில் ‘செயின்ட் டேவிட்’ என்று பெயர் ஏற்கவிருந்த
‘தெக்கிண பட்டணத்தில்’ செஞ்சி நாயக்கனிடம் உரிமம் பெற்றுத்
தொழிற்சாலை ஒன்றை நிறுவினார்கள் (1608). புலிக்காட்டில் ஒரு
தொழிற்சாலையை அமைத்துக்கொள்ள வேங்கடன் அவர்கட்கு ஏகபோக
உரிமை வழங்கினான். சென்னையில் சாந்தோமில் வாணிகம் செய்து
கொண்டிருந்த போர்ச்சுகீசியருக்கு
அஞ்சி டச்சுக்காரர்கள் புலிக்காட்டில் கோட்டை ஒன்றும்
கட்டிக்கொண்டார்கள். ஆங்கிலேயர் டச்சுக்காரரிடம் ஓருடன்படிக்கை
செய்துகொண்டு புலிக்காட்டில் தமக்கும் ஓர் இடம் பிடித்தார்கள் (1621).
ஆனால், சில ஆண்டுகளுக்குப் பிறகு புலிக்காட்டைக் கைவிட்டுச்
சென்னையை வந்தடைந்தனர் (1639-40). டேனிஷ்காரர்கள் தரங்கம்பாடியில்
ஒரு தொழிற்சாலையை எழுப்பிக் கொண்டார்கள் (1620).
விசயநகரப் பேரரசின் அரசுகட்டில் ஏற உரிமை வழங்கப் பெற்ற
சீரங்கன் ஒரு கோழை; பேதை உள்ளம் படைத்தவன்; ஆனால்
கொடுங்கோலன். அவனுடைய பேராசை அவனுக்கே கேடு சூழ்ந்தது.

வேங்கடனின் அரசிகளில் ஒருத்தி தன் தோழியின் ஆண் மகவு ஒன்றைத்
தன் மகவு எனக் கூறிப் புரட்டு அரசு உரிமை ஒன்று வெளியாக்கினாள். அக்
குழந்தையையே முடிசூட்டுவிக்க வேண்டும் என்று வற்புறுத்திய கட்சி ஒன்று
தோன்றி வலுவடைந்தது. சீரங்கன் பக்கமும் பலர் சூழ்ந்தனர். இரு
கட்சியினருக்கும் கொடிய போராட்டம் மூண்டது. எச்சம நாயக்கன்
சீரங்கனுக்குத் துணை நின்றான். தொடர்ந்து நடைபெற்ற குழப்பங்களிலும்,
எச்சமனின் தாமதத்தினாலும் சீரங்கனும் அவனுடைய குடும்பத்தினரும்
படுகொலை செய்யப்பட்டனர். அரசியின் குழந்தையின் சார்பில் கட்சி கட்டிக்
கொண்ட ஜக்கராயன் பேரிலும், அவனுடைய உடந்தையாள்களின் பேரிலும்
மக்களுக்கு அளவற்ற வெறுப்பும் சினமும் ஏற்பட்டன. எச்சமன் செய்த
முன்னேற்பாட்டினால் சீரங்கனின் இரண்டாம் மகன் இராமராயன் வண்ணான்
ஒருவனின் துணை கொண்டு சிறையினின்றும் உயிர் தப்பினான். அவனையே
எச்சம நாயக்கன் விசயநகரப் பேரரசனாக முடிசூட்டினான். ஜக்கராயன்
போரில் தோற்றுக் காட்டுக்கு ஓடி ஒளிந்தான். எனினும், அவன்
விடாமுயற்சியில் தளராதவனாய் மீண்டும் மீண்டும் வெளிப்பட்டு வந்து மதுரை
முத்துவீரப்ப நாயக்கன், செஞ்சிகிருஷ்ணப்ப நாயக்கன் ஆகியவர்களுடைய
படைத்துணை நாடிப்பெற்றான். பேரரசன் இராமராயன் சார்பில் தஞ்சாவூர்
இரகுநாத நாயக்கனின் துணையை எச்சமன் அடைந்தான். காவிரியின் பெரிய
அணைக்கட்டுக்கண்மையில் தோப்பூர் என்னும் இடத்தில் எச்சமனுக்கும்
ஜக்கராயனுக்குமிடையே கடும் போர் ஒன்று நிகந்தது.ஜக்கராயன்
தோல்வியடைந்து உயிர் துறந்தான். வேங்கடனின் பொய்மகன்
சிறைபிடிக்கப்பட்டான். கிருஷ்ணப்ப நாயக்கன் தன் நாட்டை
இழந்தானாயினும் செஞ்சிக் கோட்டையை மட்டும் விடாப்பிடியாகப்
பிடித்துக்கொண்டான். இழந்த நாட்டை மீட்டுக்கொள்ளும்
பொருட்டு அவன் அடுத்தடுத்து மேற்கொண்ட போர்கள் அவனுக்குத்
தோல்வியிலேயே முடிந்தன. இறுதியில் கிருஷ்ணப்ப நாயக்கனும்
சிறைபிடிக்கப்பட்டான். ஜக்கனுடைய தம்பி எதிராசன் இராமதேவனுக்குத்
தொடர்ந்து தொல்லை கொடுத்துக்கொண்டே வந்தான். வேங்கடனின்
பொய்மகன் 1619-ல் இறந்தான். எதிராசன் இராமதேவனுடன் இணைக்கமும்
நல்லுறவும் ஏற்படுத்திக்கொண்டான்; தன் மகளையும் அவனுக்குத் திருமணம்
செய்துகொடுத்தான். போர்கள் ஓய்ந்தன. இராமதேவனின் ஆட்சியை மதுரை
நாயக்கன் தவிர ஏனையோர் அனைவரும் ஏற்றுக்கொண்டனர்.
இராமதேவனுக்கு அவனுடைய மாமனாரான எதிராசன் துணையும், இரகுநாத
நாயக்கனின் துணையும் கிடைத்தன. இராமராயனின் புதிய உறவுகளும்
நட்புகளும் எச்சமனுக்கு உடன்பாடில்லை. ஆகவே, எச்சமன் பல
போராட்டங்களில் ஈடுபட்டானாயினும் இராமராயனுடைய ஆதிக்கம் ஓரளவு
எதிர்ப்பின்றி நிலைத்துவந்தது.

பேரரசன் இராமராயன் தன் இருபத்தெட்டாம் வயதில் இறந்தான் (1630).
அவன் தன் வாணாளில் முதலாம் சீரங்கனுடைய பேரனான பெத்த
வேங்கடனை அரியணைக்கு உரியவனாக நியமனம் செய்திருந்தான். எனவே,
அவன் இரண்டாம் வேங்கடனாக முடிசூட்டிக்கொண்டான் (1630-42).
அவனுக்கும் தொல்லைகள் தீர்ந்தபாடில்லை. அரசுரிமைப் போராட்டங்கள்
மீண்டும் எழுந்தன. வேங்கடனுக்கே வெற்றிகள் கிடைத்தன. அவன்
பெனுகொண்டாவைக் கைவிட்டு வந்து வேலூரில் அமர்ந்து அரசாட்சி
புரியலானான். செஞ்சி நாயக்கன் வேங்கடனிடம் அன்பையும் ஆதரவையும்
சொரிந்து வந்தான். அதைக் கண்டு உள்ளம் கனன்ற தஞ்சாவூர், மதுரை
நாயக்கர்கள் வேங்கடனைச் சிறைபிடிக்கப் பல சூழ்ச்சிகளில்
ஈடுபடலானார்கள். இரண்டாம் வேங்கடனுக்குத் தம்பி மகனான சீரங்கன்,
தன்னுடைய பெரியப்பனுக்குச் சிறிது காலம் துணைகொண்டிருந்துவிட்டு எக்
காரணத்தாலோ அவன்மேல் பகைமை பூண்டான். அவனுடைய
உடந்தையின்மேல் பீஜப்பூர் ரந்தூலா கான் தெற்கில் வந்து வேலூருக்குப்
பன்னிரண்டு கல் தொலைவில் தண்டு நிறுத்தினான். நாயக்கர் செய்த
உதவியால் வேலூர்க் கோட்டையானது அவனுடைய தாக்குதலினின்றும்
தப்பியது (1641).

கருநாடகத்தில் நடைபெற்றுவந்த போராட்டங்களையும்,
கிளர்ச்சிகளையும் தனக்குக் கிடைத்த நல்லதொரு வாய்ப்பாக
ஏற்றுக்கொண்டான் கோல்கொண்டா சுல்தான். மெலிந்து
சிதறுண்டுபோகும் நிலையில் நின்று தத்தளித்துக் கொண்டிருந்த விசயநகரப்
பேரரசினின்றும் எட்டினவரையில் கைக்கொள்ள அவன் விரைந்தான்.
அவனை எதிர்த்துப் போராடும் வலியின்றி, துணையின்றி இரண்டாம்
வேங்கடன் சித்தூர் மாவட்டத்தில் உள்ள நாராயணவரம் காடுகளில் ஓடி
ஒளிந்தான். பல தொல்லைகளில் சிக்குண்டு உடலும் உள்ளமும்
உளைந்துபோன வேங்கடன் கி.பி.1641-ல் இம் மண்ணுலகினின்றும்
விடைபெற்றுக் கொண்டான்.

வேங்கடனுக்குப்பின் அவன் தம்பியின் மகன் மூன்றாம் சீரங்கனே
பேரரசனாக முடிசூட்டிக்கொண்டான் (1642). மதுரை நாயக்கனும், தஞ்சை
நாயக்கனும் அவனை எதிர்த்துக் கலகம் செய்தனர். கோல்கொண்டா சுல்தான்
சீரங்கனுடன் சமாதான உடன்படிக்கை ஒன்றைச் செய்து கொண்டான்; தன்
சேனாபதி மீர்ஜு ம்லா சீரங்கன்மேல் மேற்கொண்டிருந்த படையெடுப்பைத்
தடுத்து நிறுத்திவிட்டான். மதுரைத் திருமலை நாயக்கனும், ஏனைய
நாயக்கர்களும் ஒன்றுகூடித் தமக்குப் படைத்துணை அனுப்பி வைக்குமாறு
பீஜப்பூர்ச் சுல்தானுக்கு விண்ணப்பம் அனுப்பிக்கொண்டார்கள். அச்
சுல்தானும் வேலூரை நோக்கிப் படையொன்றை அனுப்பிவைத்தான்.
நாட்டையும், சமயத்தையும், கோயிலையும், பிராமணரையும் காப்பதற்குத்
துணைபுரியுமாறு சீரங்கன் விடுத்துக்கொண்ட வேண்டுகோள் யாவும்
இரக்கமற்ற நாயக்கரின் வன்செவிகளில் ஏறவில்லை. அவர்களிடமே சீரங்கன்
தோல்வியுற்று (1645), வேலூக் கோட்டைக்குள் புகுந்து கொண்டு வரப்போகும்
முஸ்லிம் தாக்குதலை எதிர்பார்த்து நின்றான். சுல்தானின் படைத் தலைவன்
முஸ்தாபா கான் வேலூர்க் கோட்டையை வளைத்துக் கொண்டான்.
சீரங்கனுக்கு மட்டுமன்றித் தம் அனைவருக்குமே ஏற்படவிருந்த பேராபத்தை
உயர்ந்தனர் நாயக்கர்கள். சீரங்கனுக்கு உதவி அனுப்ப அவர்கள்
விரைந்தார்கள். மதுரைத் திருமலை நாயக்கன் மட்டும் ஒதுங்கி நின்றான்.
நாயக்கர்கள் துணை நின்றும், சீரங்கன் விரிஞ்சிபுரத்தில் நேர்ந்த போரில்
(1646) தோல்வியுற்று மீண்டும் வேலூர்க் கோட்டைக்குள் புகுந்து கொண்டான்.
முஸ்லிம் தாக்குதல்கள் மேலும் கடுமையாயின. அவற்றைத் தாங்கிக்கொள்ளும்
வலியின்றிச் சீரங்கன் கோட்டையைவிட்டு வெளியேறித் தஞ்சாவூர்
நாயக்கனிடம் அடைக்கலம் புகுந்தான். செஞ்சியும் தஞ்சையும் பீஜப்பூருக்கு
அடிபணிந்தன. உடனே சீரங்கன் மைசூருக்குத் தப்பியோடிச் சிறிது காலம்
கொலுவமர்ந்து வாழ்ந்து வந்திருந்தான். அவன் அடைந்த இன்னல்களுக்கும்
மீண்டும் வேலூர்க் கோட்டையைப் பிடிக்கக் கண்ட கனவுகளுக்கும் ஒரு
முடிவு வந்தது (1675).

அலைபாய்ந்து கொண்டிருந்த அவன் நெஞ்சின் துடிப்புகள்
அடங்குவதற்கு ஓராண்டுக்கு முன்பு (1674) மராட்டிய வீரன் சிவாஜி
சத்திரபதியாக முடிசூட்டிக் கொண்டான். விசயநகர மன்னர்கள் பொங்கி வந்த
முஸ்லிம் ஆதிக்கத்தை மலைபோன்று எதிர்த்து நின்று ஓய்ந்தார்கள். ஆனால்
அவர்கள் மேற்கொண்ட எதிர்ப்பின் ஆக்கமானது சிவாஜியின் கைகளில்
வளர்ந்து நற்பயனளிக்கும் காலம் நெருங்கிக்கொண்டிருந்தது.

**மதுரைத் திருமலை நாயக்கன் (1625-59)**

மதுரைத் திருமலை நாயக்கன் அரசியல் சூழ்ச்சிகளில் மிகவும்
கைதேர்ந்தவன். மைசூர் மன்னன் கந்தீரவனிடம் அடைக்கலம் புகுந்திருந்த
சீரங்கன் இழந்த தன் பேரரசை மீட்டுக்கொள்ளும் பொருட்டுப் பல
முயற்சிகளை மேற்கொண்டான். ஆனால், திருமலை நாயக்கனின் துரோகமும்,
சூழ்ச்சிகளும் குறுக்கே நின்று அவனுடைய முயற்சிகளை வீணாக்கின.
திருமலை நாயக்கனுக்கும் கந்தீரவனுக்குமிடையே பகைமை வளர்ந்து வந்தது.
திருமலை நாயக்கன் தன் பேரரசனான சீரங்கனுக்கு எவ்விதமான உதவியும்
செய்யாதவனாய் ஏமாற்றும் எண்ணத்துடன் காலந் தாழ்த்தி வந்தான் என்று
திருமலை நாயக்கன்மேல் கந்தீரவன் குற்றம் சாட்டினான். திருமலை
நாயக்கன்மேல் தான் கொண்டிருந்த வெறுப்பையும் பகைமையையும் மிகவும்
இழிவும், கொடூரமானதுமான ஒரு முறையில் அவன் காட்டிக்கொண்டான்.
பகைவரின் மூக்கையும், மேலுதட்டையும் அறுத்தெடுக்கக்கூடிய கூரிய கருவி
ஒன்றை வடித்துக்கொண்டான். அவனுடைய படை வீரர்கள் மதுரைச் சீமையில்
புகுந்து மக்களின் மூக்குகளை அரிந்து மூட்டை மூட்டையாகக் கட்டி
மைசூருக்கு அவனுப்பித் தக்க பரிசும் பெற்றனர். திருமலை நாயக்கன்
அவனுக்குச் சளைத்தவன் அல்லன். அவனுடைய ஏவலின் பேரில்
அவனுடைய படைவீரர்களும் மைசூர்ச் சீமை எல்லைக்குள் நுழைந்து
மக்களின் மூக்குகளை மூட்டை மூட்டையாக மதுரைக்கு அனுப்பி வைத்தனர்.
இக் கொடுமையான மூக்குப் போரைத் தொடக்கி வைத்த கந்தீரவனின்
மூக்கும் பறிபோயிற்று. மிகவும் இழிவான அருவருக்கத்தக்க, கேலிக்கூத்தான
இந்த மூக்குப் போரானது அக்கால அரசியலை இழிவு படுத்தியதுமன்றி,
அந்நியரான போர்ச்சுகீசியர், ஆங்கிலேயர் ஆகியவர்கட்கும், கிறித்தவப்
பாதிரிமார்கட்கும் கைத்தூக் காகவும் பயன்பட்டது.

மைசூர்-மதுரை மூக்கறு போர் நடைபெற்றுக் கொண்டிருந்த போது
ராபர்ட்-டி-நொபிலி என்ற ரோமன் கத்தோலிக்கப்
பாதிரியார் ஒருவர் மதுரையில் தங்கியிருந்து கிறித்துவ சமயப் பணிகளில்
மும்முரமாக ஈடுபட்டிருந்தார். நாட்டுக் குடிமக்களுடன் அவர் நெருங்கிப் பழகி
வந்தார். துறவி போலவே உடையுடுத்தித் தம்மை ‘ரோமாபுரி ஐயர்’ என்று
கூறிக் கொண்டார். மக்களுடைய பழக்கவழக்கங்களைத் தாமும் பயின்று,
அவர்களிடம் தாம் கண்ட கண்மூடிப் பழக்கங்களைப் புறக்கணிக்காமல்
அவர்களுடைய இதயங்களில் இடங்கொண்டார். அவர் வடமொழியையும்,
தமிழையும் நன்கு பயின்றார். அவருடைய எளிய துறவுக்கோலமும்,
தமிழ்மொழிப் பயிற்சியும் மக்களுடன் கலந்து உறவாடுவதற்குப் பக்கத்
துணையாக இருந்தன. அவர் இந்துக்களைப் போலவே வாழ்ந்து வந்ததைக்
கண்ட கிறித்தவர்கட்கு அவர்மேல் அழுக்காறும் ஐயமும் எழுந்ததுண்டு.
திருமலை நாயக்கன் தன் ஆட்சி வரம்பின் விரிவுக்காகவும், புகழ்
தேடியும், திருவிதாங்கூரின்மேல் படையெடுத்தான் (1634-5). அப் போரில்
வெற்றிவாகை சூடி இராமநாதபுரம் சேதுபதியின் மேலும் போர் தொடுத்து
வெற்றி கண்டான். அவன் போர்ச்சுகீசியருடன் நட்புறவு கொண்டாடினான்;
ஆனால், டச்சுக்காரரை வெறுத்தான். கிறித்தவப் பாதிரிமார்களிடம் அவனுக்கு
மிக்க பரிவு உண்டு. நெஞ்சு உரத்திலும் போர்த் திறனிலும் திருமலை
நாயக்கன் மேம்பாடுடையவன். பெருங் கொடைவள்ளலாக அவன்
விளங்கினான்; கோயில் திருப்பணிகளிலும், அரண்மனைகள் கட்டுவதிலும்
பேரூக்கம் காட்டினான். வடமொழியில் பேரரறிஞராக விளங்கிய நீலகண்ட
தீட்சிதரைப் புரந்து வந்தான். அவர் புகழ்பெற்ற பல வடமொழி நூல்கள்
இயற்றியவர். அவர் ஆக்கிய கங்காவதாரணம், நளசரித நாடகம், நீலகண்ட
விசயம் என்னும் நூல்கள் வடமொழியில் மிகச் சிறந்த இலக்கியமாகக் கருதப்
பட்டு வந்தன. தஞ்சாவூரின் மராட்டிய மன்னன் இரண்டாம் ஷாஜியின்
அரசவைப் பண்டிதரான இராமபத்திர தீட்சிதருக்கு நீலகண்டன் குருவாக
விளங்கியவர்.

திருமலை நாயக்கனுக்குப் பிறகு அவன் மகன் ஒரு சில மாதங்களே
அரசாண்டான். அவனையடுத்து அவன் மகன் முதலாம் சொக்கநாத நாயக்கன்
(1659-82) தன் பதினாறாம் ஆண்டில் அரசுகட்டில் ஏறினான். நல்லதொரு
ஆழ்நிலையில் அவனுடைய ஆட்சி தொடங்கிற்று. சொக்கநாதன் மதுரையை
விட்டுத் திருச்சிராப்பள்ளியைத் தன் தலைநகரமாக மாற்றிக் கொண்டான்
(1665). அவன் தஞ்சாவூரைக் கைப்பற்றினான்.
ஆயினும் அதை மராட்டியருக்கு விட்டுக்கொடுக்கும் நிலைமை ஏற்பட்டது.
மைசூரும் அவனை நெருக்கத் தொடங்கிற்று. சேலமும் கோயமுத்தூரும்
அவன் கையைவிட்டு நழுவின.

சொக்கநாத நாயக்கன் பல இன்னல்களுக்கு ஆளானான். முஸ்லிம்களும்
மராட்டியரும் திருச்சிராப்பள்ளியின்மேல் படையெடுத்தனர். சொக்கநாதன்
இராமநாதபுரம், தஞ்சாவூர், மைசூர் ஆகிய தேசங்களுடன் போரிட வேண்டி
வந்தது. ருஸ்தும் கான் என்ற முஸ்லிம் நாடோடி ஒருவன் 1687-ல்
திருச்சிராப்பள்ளியைக் கைப்பற்றி நாயக்கனின் அரியணையில்
இரண்டாண்டுகள் அமர்ந்து இன்புற்றான். ஆனால், சொக்கநாதன் தன்
ஆட்சியை மீட்டுக்கொண்டான். நாயக்கனின் அரசாண்மையும், படை பலமும்,
துணை நலமும், குடிவளமும் எவ்வளவு தாழ்ந்து இருந்திருக்க வேண்டுமென்று
இந் நிகழ்ச்சி எடுத்துக் காட்டுகின்றது. சொக்கநாதனின் ஆட்சிக் கால
இறுதியாண்டுகளில் மைசூர்ப் படைகள் வந்து திருச்சிராப் பள்ளியை
முற்றுகையிட்டன. ஆனால், செஞ்சி, தஞ்சாவூர் மராட்டிய மன்னரின்
துணையைக்கொண்டு சொக்கநாதன் மைசூர்ப்படைகளைத்
திருச்சிராப்பள்ளியினின்றும் விரட்டியோட்டினான்.

**செஞ்சி**

இரண்டாம் கிருஷ்ணப்ப நாயக்கன் விசயநகரப் பேரரசைத் தொடர்ந்து
பகைத்து வந்தான். அவனுடைய வாணாள் எவ்வாறு முடிந்ததென
அறியமுடியவில்லை.அவனையடுத்து முடிசூட்டிக் கொண்டவர்களும் அப்
பகையை வளர்த்து வந்தனர்; எனினும், அவர்கள் திருமலை நாயக்கனுடன்
சார்பு கொண்டிருந்தனர். இக் கூட்டுறவு சீரங்கனின் முயற்சிகள்
தோல்வியுறுவதற்குக் காரணமாக இருந்தது. கோல்கொண்டாவின் சேனைகள் மீர்ஜு ம்லாவின்
தலைமையில் செஞ்சியை முற்றுகையிட்டன (1647). திருமலை நாயக்கன் பீஜப்பூர்ச்
சுல்தானுடன் ஒப்பந்தம் ஒன்று செய்து கொண்டு, அவன் அனுப்பிய 17,000
குதிரை வீரர்களைக் கொண்ட ஒரு படையுடனும், 30,000 காலாள்கள் கொண்ட
தன் படையுடனும் செஞ்சி நாயக்கனின் மீட்புக்காக விரைந்தான். தஞ்சாவூரில்
விசயராகவ நாயக்கன் கோல்கொண்டா சுல்தான் படைகளைக் கொண்டு
வெருண்டு அடிபணிந்தான். பீஜப்பூர்க் குதிரைப் படையானது கோல்கொண்டா
அணிகளுடன் இணைந்துகொண்டு திருமலை நாயக்கனுக்குத்
துரோகம் விளைத்தது. செஞ்சி முற்றுகை மேலும் வலுவடைந்தது. பெரிதும்
ஏமாற்றமடைந்த மதுரை நாயக்கன் மீர்ஜு ம்லாவுடன் உடன்படிக்கை
யொன்றைச் செய்துகொண்டு, அவன் முற்றுகையைக் கைவிடும்படியான
ஏற்பாடுகளில் முனைந்தான். ஆனால், பீஜப்பூர்ச் சேனைகள் செஞ்சியைக்
கைப்பற்றிக் கொண்டன. அவை அங்கிருந்தும் முன்னேறிச் சென்று
தஞ்சாவூரையும் மதுரையையும் தாக்குவதற்கு முயற்சிகள் மேற்கொண்டன.
திருமலை நாயக்கன் இராமநாதபுரத்துக் கள்ளரின் உதவியைக்கொண்டு அச்
சேனைகளை மீண்டும் செஞ்சிக்கே பின்னடையும்படி செய்தான்.

**தஞ்சாவூர் நாயக்கர்கள்**

தஞ்சாவூர் இரகுநாத நாயக்கன் தளர்ந்த தன் எண்பதாம் வயதில் இம்
மண்ணுலகை நீத்தான் (1640). தன் வாணாளில் அவன் மாபெரும் வீரனாகத்
திகழ்ந்தவன். வடமொழியில் பல நூல்களை அவன் இயற்றியுள்ளான்.
வடமொழிப் புலவர்கள் பலர் அவனுடைய அரசவையை அணிசெய்தனர்.
கோவிந்த தீட்சிதர், எக்ஞிய நாராயண தீட்சிதர், இராமபத்திராம்பா,
மதுரவாணி, வேங்கிடேசுரமகி ஆகியவர்கள் அவர்களுள் சிலர்; இவன்
தரங்கம்பாடியில் டேனிஷ் வணிகருக்குக் குடியேற்ற வசதிகளைச் செய்து
கொடுத்தான் (1640).

இரகுநாத நாயக்கனின் மகன் விசயராகவ நாயக்கன் அளவு கடந்த
சமயப் பற்றும், பொருளற்ற சடங்குகளில் பெரும்பித்தும் கொண்டான்.
கிறித்தவ ஜெசூட்பாதிரிகள் அவனுடைய கண்மூடிப் பழக்கங்களைக் கண்டு
எள்ளி நகையாடி எழுதி வைத்துப் போயுள்ளனர். விசயராகவன் ஒரு கோழை;
எதிரிகளைக் கண்டு நடுங்கிப் புறமுதுகிட்டு ஓடுபவன்; மருட்சியும் மனத்
தடுமாற்றமும் உடையவன். கோல்கொண்டாவின் குதிரைப்படைகள்
தஞ்சாவூரின் எல்லையை எட்டியபோது அவன் நடுநடுங்கினான். இரவு
முழுவதும் இருட்டில் ஒளிந்திருந்து காலங்கழித்தான். குடிமக்கள் பயத்தினால்
தெருக்களில் ஓடி நெருக்குண்டு மாண்டனர். விடிந்து பார்த்தபோது
மன்னனின் அச்சத்துக்குக் காரணம் ஏதும் இல்லை என்று புலனாயிற்று.
தஞ்சாவூரை நோக்கி வந்த ஐந்நூறு குதிரைக்காரர்கள் நகரை
முற்றகையிடாமலே பொழுது புலர்வதற்குள் நகர்ப்புறத்தைவிட்டே
ஓடிவிட்டார்கள். அவனுடைய கோழைத்தனத்தைப்பற்றிக் கிறித்தவப்
பாதிரிமார்கள் திரித்துவிட்ட கதைகள் பல. விசயராகவன் ஆட்சியில்
தஞ்சாவூர்ச் சீமை அளவற்ற துன்பத்துக்கும், பொருள் இழப்புக்கும் உட்பட்டு
வந்தது என்பதை மறுக்கமுடியாது. அவன் மதுரைச் சொக்கநாத நாயக்கனுடன்
தீராப்பகை மேற்கொண்டிருந்தான். இப்பகை பெரியதொரு போராக
மூண்டுவிட்டது. சொக்கநாதன் தஞ்சாவூரை முற்றுகை யிட்டான் (1673).
விசயராகவன் போரில் இறங்கிக் கையில் பிடித்த வாளுடன் வீர மரணம்
அடைந்து தன் கோழைத்தனத்துக்குக் கழுவாய் கண்டான். தஞ்சையிலிருந்த
நாயக்க இளவரசன் செங்கமலதாசு என்பவன் விசயராகவனை யடுத்துத் தானே
அரியணை ஏறத் திட்டமிட்டான். அதற்காகப் பீஜப்பூர்ச் சுல்தான் துணையை
நாடினான். செங்கமலதாசுக்குத் துணைபுரியும் பொருட்டுப் பீஜப்பூர்ச் சுல்தான்
சிவாஜியின் மாற்றந்தாயின் மகனான வேங்காஜியின் தலைமையில் ஒரு
படையை அனுப்பிவைத்தான். வேங்காஜியும் சுல்தான் பணித்தவாறே
செங்கமலதாசுக்கு அரசை நல்கினான் (1675). ஆனால், அடுத்த ஆண்டிலேயே
தஞ்சாவூரைக் கைப்பற்றித் தானே அரசனாக முடிசூட்டிக் கொண்டான்.

**மராட்டியர்கள்**

மராட்டியர்கள் முதன்முதல் தஞ்சாவூரில் அடியெடுத்து வைத்தார்கள்.
நாயக்க இளவரசன் செங்கமலதாசுக்குத் துரோகம் புரிந்த வேங்காஜி தஞ்சை
மராட்டிய அரசு பரம்பரையைத் தொடக்கிவிட்டான். அது தொடங்கிச்
சரபோஜி மன்னனின் ஆட்சிக்காலம் வரையில் மராட்டியரால் தமழகத்தைப்
பொறுத்தவரையில் நன்மை ஏதும் விளைந்ததாகத் தெரியவில்லை. விசயநகரப்
பேரரசர்களுடனும் நாயக்கர்களுடனும் ஒப்பிடும்போது மராட்டியர்கள் நாட்டில்
குழப்பமும் குடிமக்களுக்குச் சௌத் முதலிய வரித்தொல்லைகளும் வளர்த்து
விட்டனர். அவர்களுடைய காலமெல்லாம் மைசூர் ஐதருடன் போராடித் தம்
போர்த்திறனைக் காட்டிக் கொள்ளுவதிலேயே கழிந்து வந்தது. மராட்டியர்கள்
வடமொழிச் சார்புடையவர்கள். ஆதலால் தமிழகத்துக்கும் தமிழுக்கும்
நாயக்கர்கள் செய்தவற்றைப் போன்ற அழியாத கலைப்பணிகளைச் செய்யத்
தவறிவிட்டார்கள். சரபோஜி மன்னன் ஒருவன் மட்டும் அரியணையை
அணிசெய்யாமல் போயிருப்பின் தமிழகம் மராட்டியரின்
படையெடுப்புகளையும், படுகொலைகளையும் கொடிய வரிகளையுமே
சிந்தித்துக் கொண்டிருக்கும்.

கருநாடக தேசத்தையும் சோழமண்டலத்தையும் தம் நாட்டுடன்
இணைத்துக்கொண்டு அவற்றுக்குத் தாம் பேரரசராக வேண்டும் என்ற
எண்ணமும் பேரவாவும் சிவாஜியின் இதயத்தில்
நிரம்பி வழிந்தன. அவ்விடங்களின் செல்வங்களைக் கொள்ளை
கொள்ளவேண்டுமென்று சிவாஜி எண்ணினார். செஞ்சியைக் கைப்பற்றி
ஆங்குத் தம் ஆதிக்கத்துக்கு அடிகோலி, அங்குக் கிடைக்கக்கூடிய
பொருளைக்கொண்டு முகலாயரின் அழிவுக்குப் போராடவேண்டுமென்றும்
சிவாஜி கருதினார் என்று தெரிகின்றது. அதுமட்டிலுமன்றி, மூன்றாம்
சீரங்கனுக்குப் பிறகு விசய நகரத்தைக் கைப்பற்றி அந்நாட்டின் பேரரசராக
முடிசூட்டிக் கொள்ள வேண்டும் என்ற நோக்கம் ஒன்றும் அவருடைய
நெஞ்சில் அரித்துக் கொண்டிருந்தது என்று ஊகிக்க இடமுண்டு.
செஞ்சியில் நசீர் முகமதுவும், வலிகண்டபுரத்தில் ஷேர்கான்
லோடியும் அமர்ந்து அரசாண்டு வந்தனர். அவர்கள் பீஜப்பூரின் மேலாட்சிக்கு
உட்பட்டவர்கள். தஞ்சாவூரில் சிவாஜியின் மாற்றாந்தாயின் மகனான
வேங்காஜியும், திருச்சிராப்பள்ளியிலும் மதுரையிலும் சொக்கநாதனும்
ஆட்சியில் அமர்ந்திருந்தனர். இவர்கள் இருவரும் சுதந்தர மன்னர்கள்.
இவர்கள் ஒருவரோடொருவர் பூசலிட்டுக்கொண்டு, புதுச்சேரியிலிருந்த
பிரெஞ்சுக்காரரின் துணையை நாடினர். ஷேர்கான் பிரெஞ்சுக்காரரின்
நண்பன்; அவர்களுக்குப் புதுச்சேரியை வழங்கினவனும் அவனேயாவான்.
சிவாஜி தக்கதொரு சூழ்நிலையைக் கணித்து வந்தார். அவர் திடீர்ப்
படையெடுப்பு ஒன்றை மேற்கொண்டு மின்னல் வேகத்தில் கருநாடகத்துக்குப்
பாய்ந்து வந்து முதல் முற்றுகையிலேயே செஞ்சிக் கோட்டையைக்
கைப்பற்றினார்; வேலூர்க் கோட்டையை ஓராண்டு முற்றுகையிட்டு அதையும்
வென்று வாகை சூடினார். ஷேர்கான் திருவதிகையில் சிவாஜியால்
முறியடிக்கப்பட்டு நாட்டை விட்டோடிவிட்டான். அதன் பின்பு புவனகிரி
சிவாஜியின் வசமாயிற்று. அங்கிருந்தும் முன்னேறி, சிவாஜி கொள்ளிடக்
கரையில் தண்டடித்துத் தம் சகோதரன் வேங்காஜியுடன் தாயபாகப் பேச்சுகள்
நடத்தினார். வேங்காஜி எள்ளளவும் விட்டுக்கொடுக்க மனமில்லாதவனாய்த்
தஞ்சையினின்றும் தப்பியோடி மறைந்திருந்தான். சிவாஜிக்குப் பழம் நழுவிப்
பாலில் விழுந்தது. கொள்ளிடத்தின் வடகரையில் தாம் பிடித்த நாடுகளை
ஒழுங்குபடுத்தித் தம் ஆட்சிக்குள் கொண்டு வந்தார். அவர் செஞ்சிக்குச்
சாந்தாஜி என்பவனைத் தம் பிரதிநிதியாக அமர்த்தினார். புதுச்சேரிக் கவர்னர்
மார்ட்டினிடம் தம் ஆதரவைச் சொரிந்தார். சாந்தாஜிக்கும் வேங்காஜிக்கும்
போர் விளைந்ததாயினும் அவர்கள் இருவரும் தமக்குள் ஒன்றுபட்டு
வாழ்வதற்கான உடன்படிக்கை ஒன்றைச் செய்து கொண்டனர்.

வேங்காஜி பான்ஸ்லே (1676-85) சிவாஜியின் தந்தைக்குத் துர்க்காபாயின்
வயிற்றில் பிறந்தவன். அவன் பீஜப்பூர்ச் சுல்தான் அடில் ஷாவினிடம்
தொண்டுபூண்டு தன் சகோதரன் சிவாஜியையும் ஜெய்சிங்கன் என்பவனையும்
எதிர்த்துப் போரிட்டான். மிக்க நேர்மையுடனும், அன்புடனும் ஆட்சிபுரிந்தான்
என்று ஜெசூட் பாதிரிகளின் குறிப்புகள் கூறுகின்றன. புதுச்சேரியில் வாணிகச்
செல்வாக்குப் பெற்றிருந்த பிரெஞ்சுக்காரருடன் வேங்காஜி உடன்படிக்கை
யொன்றைச் செய்துகொள்ள முயன்றான். மைசூரை எதிர்த்துப்
போராடுவதற்காக மதுரை நாயக்கனுக்கு அவன் துணைபுரிந்து வந்தான்.
ஆனால், நாளடைவில் வேங்காஜி கொடுங்கோலனாக மாறிவிட்டான்.
சிவாஜிக்கு மிகப் பெரிய தொகை இலஞ்சமாகக் கொடுத்துச் சமாதானத்தை
விலைக்கு வாங்க வேண்டியவனாக இருந்தான். ஆகையாலும், தஞ்சாவூர்ச்
சீமையில் 1677, 1680 ஆம் ஆண்டுகளில் ஆறுகள் பெருக்கெடுத்துப் பெருஞ்
சேதம் விளைத்தன ஆகையாலும், அவனுக்குப் பொருள் தேவையாக
இருந்தது. அதற்காக அவன் மக்கள்மேல் மிகக் கொடிய வரிச்சுமைகளை
ஏற்றியும், கோயில்களைச் சூறையாடியும் பொருள் குவித்து வந்தான். அவன்
ஆயுளுக்கும் ஒரு முடிவு வந்தது (1685). அவனை யடுத்து அவன் மகன்
இரண்டாம் ஷாஜி தஞ்சாவூர்ச் சீமையின் மன்னனாகப் பட்டங்கட்டிக்
கொண்டான். திருச்சியில் ஆட்சி புரிந்து வந்த மங்கம்மாள் தஞ்சாவூரை
முற்றுகையிட்டு ஷாஜியை முறியடித்தாள். தஞ்சாவூர் 1694-ல் டில்லி
முகலாயர்களுக்குத் திறை செலுத்த ஒப்புக்கொண்டது.
ஷாஜி வடமொழி இலக்கிய வளர்ச்சிக்குப் பெரிதும் ஊக்கமளித்து
வந்தான். பல வடமொழிப் புலவர்களைப் புரந்து வந்தான்.

**மதுரை நாயக்கர்கள் : சொக்கநாதன்**

சொக்கநாத நாயக்கன் இராமநாதபுரத்தை ஆண்டுவந்த கிழவன்
சேதுபதி என்பவனுடன் நட்புறவு கொண்டிருந்தான். கிழவன் சேதுபதியின்
மைத்துனன் இரகுநாதன் புதுக்கோட்டை மன்னனாக்கப்பட்டான். மதுரை
நாயக்கனுக்குத் தான் புரிந்த பேருதவிக்கு ஈடாகக் கிழவன் சேதுபதி
‘பராராசகேசரி’ என்ற பட்டம் வழங்கப்பெற்றான். சொக்கநாதனின் இறுதி
நாள்கள் துன்பந் தோய்ந்திருந்தன. அவனுக்கு நல்வாய்ப்புகள் ஒன்றேனும்
கிட்டவில்லை, அவன் நோக்கம் ஒன்றேனும் நிறைவேறவில்லை. வாழ்க்கையில்
ஏற்பட்ட ஏமாற்றங்களினாலும், நாட்டில் தோன்றிய பல பிளவுகளைக் கண்டு
அடைந்த ஏக்கத்தினாலும்
சொக்கநாதன் மனமுடைந்து 1682-ல் இவ்வுலகினின்றும் விடுதலை பெற்றான்.

சொக்கநாதனுக்குப் பின்பு அவனுடைய மகன் ரங்ககிருஷ்ண முத்து
வீரப்பன் (நான்காம் வீரப்பன், 1682-9) பட்டமேற்றான். அவன் அரசி
மங்கம்மாள் வயிற்றில் பிறந்தவன். சொக்கநாத நாயக்கனின் வலுவற்ற ஆட்சி
முறையினால் அவனுடைய நாட்டின் சில பகுதிகளை மைசூர் மன்னனும்,
தஞ்சை மன்னன் சாம்பாஜியும் பறித்துக்கொண்டனர். எஞ்சிய பகுதியே
வீரப்பன் கைக்கு எட்டிற்று. அவன் முடிசூட்டிக் கொண்டபோது மதுரை
நகரமே மைசூரின் பிடியில்தான் இருந்தது. எனினும், சாம்பாஜியின்
படையெடுப்புகள் பலவற்றுள் சிக்கித் திணறிக் கொண்டிருந்த மைசூர்
வேந்தன், இறுதியில் மதுரையைக் கைவிட்டு ஓடும் நிலை ஏற்பட்டது.
மைசூரின் தொல்லைகளிலிருந்து வீரப்பனும் விடுபட்டான். வீரப்பன்
இளமையும் நுண்ணறிவும் வாய்ந்தவன். அண்டை நாடுகளினால்
அலைக்கழிக்கப்பட்டிருந்த தன் நாட்டுக்கு அவன் புத்துயிரூட்டினான். மதுரை
மாநகரின் உரிமையையும், பெருமையையும் கண்போலக் காத்து வந்தான்.
அவனுடைய நெஞ்சுரத்தைப் பற்றியும், வீறாப்பைப் பற்றியும் ஒரு வரலாறு
வழங்கி வருகின்றது. அவன் காலத்தில் டில்லி பாதுஷாவானவன் தன்
செருப்புகளுள் ஒன்றைச் சிவிகையில் ஏற்றிப் படைகள் புடைசூழ அலங்காரக்
கோலத்தில் தனக்குத் திறை செலுத்தி வந்த நாடுகளுக்குத் திருவுலா
அனுப்புவது வழக்கம். மன்னர்கள் தம் நாட்டின் எல்லையிலேயே செருப்பை
வணங்கி வரவேற்று, நகருக்குள் படையினரை அழைத்துச் சென்று,
செருப்பைத் தம் அரியணையின்மேல் வைத்து மீண்டும் வணக்கம் செலுத்தி,
விலையுயர்ந்த பரிசிற் பொருள்களையும், திறையையும் டில்லி பாதுஷாவுக்காக
அளிப்பார்கள். ரங்ககிருஷ்ண முத்து வீரப்பன் காலத்திலும் டில்லிச் செருப்பு
ஏந்திய கோலம் ஒன்று திருச்சிராப்பள்ளிக்கு வந்து சேர்ந்தது. மன்னன் அதை
மதித்து வரவேற்க மறுத்து விட்டான். டில்லிப் படைத்தலைவர்கள் செருப்பைத்
தாங்கிக் கொண்டு கொலுமண்பத்துக்கு வந்தனர். வீரப்பன் மிக்க
இறுமாப்புடன் தன் அரியணைமேல் நாளோலக்கத்தில் வீற்றிருந்தான். டில்லி
வீரர்கள் அவன் திமிரைக் கண்டு சீறினார்கள். மன்னன் செருப்பை எடுத்துத்
தன் அடிகளின்கீழ் வைக்கும்படி டில்லி வீரர்களுக்குக் கட்டளையிட்டான்.
கட்டளையை மீறுபவர்கள் தன் வாளுக்கு இரையாவர்கள் என்றும்
மருட்டினான். அவர்கள் நடுநடுங்கிச் செருப்பை எடுத்து அவனுடைய
அடிகளின்கீழ் வைத்தார்கள். வீரன்
அதைத் தன் பாதம் ஒன்றில் அணிந்துகொண்டு ‘எமக்கு ஒரு சோடிச்
செருப்புகள் வேண்டியிருக்க, ஒற்றைச் செருப்பை அனுப்பிவைத்திருக்கும் உம்
மன்னன் அறிவிழந்தானோ?’ என்று கூறிக் கொக்கரித்தான். தன் வீரர்களைக்
கொண்டு முகலாயப் படையைக் கொன்று சிதறடித்தான். நடந்ததைக்
கேள்வியுற்ற டில்லி பாதுஷாவும் அதுமுதல் செருப்புக் கோலம்
அனுப்புவிப்பதை நிறுத்திக் கொண்டானாம்.

வீரப்பன் அனைவருடனும் கலந்து பழகினான். அவன் மாறுவேடம்
பூண்டு நாடு சோதனை செய்து மக்களின் கண்ணீரை நேரில் துடைப்பான்.
நீதியையும் நேர்மையையும் பாராட்டிப் புரந்தான்; சமயச் சேற்றில் அழுந்தாது
நடுநிலைமையில் நின்றான்; கோயில்களுக்கும் சத்திரங்களுக்கும் பல
நன்கொடைகள் வழங்கினான். அவன் ஒரு மனைவிக்குமேல் மறு
மனைவியைத் தீண்டாத நோன்பு நோற்றவன். அந்தப்புரக் கேளிக்கைகளை
வெறுத்தான். அவன் செங்கோன்மையை மக்கள் தொடர்ந்து பெற்றுப்
பயனுறாதவாறு மரணதேவன் குறுக்கிட்டான். அவன் ஆயுள் 1689-ல்
முடிவடைந்தது.

ரங்ககிருஷ்ண முத்துவீரப்பன் இறந்தபோது அவன் மனைவி
கருவுற்றிருந்தாள்; ஆண் குழந்தை ஒன்றைப் பெற்றுக் கொடுத்துவிட்டுத்
தீக்குளித்து உயிர்துறந்தாள். பிறந்த மூன்றாம் மாதத்திலேயே அக் குழந்தை
விசயரங்க சொக்கநாதன் என்ற பெயரில் அரியணை ஏற்றுவிக்கப்பட்டது.
மங்கம்மாள் தன் பேரனுக்குப் பிரதிநிதியாக (Regent) இருந்து
அரசாட்சியை மேற்கொண்டாள். அவள் நுண்ணறிவும் வரும்பொருள்
உணர்வும் ஆட்சித் திறனும் கைவந்தவள். ஆட்சிப் பொறுப்புகளை ஏற்றுக்
கொண்டவுடன் டில்லி பாதுஷாவுக்குத் தன் பணிவைத் தெரிவித்துக்
கொண்டாள். தக்கணம் முழுவதையும் தன் குடையின்கீழ் ஆண்டு வந்த
அவுரங்கசீபு மதுரைச் சீமையின்மேல் பாய்ந்து வருவதற்கு நெடுநாள் ஆகாது
என்று அறிந்து மங்கம்மாள் முகலாய மன்னனுக்குப் பணிந்து தன் நாட்டையும்,
தன்னையும் அழிவினின்றும் காப்பாற்றிக் கொண்டாள். முகலாய பாதுஷாவின்
சேனாதிபதி சுல்பிகர் அலிகானுக்கு அளவற்ற விலையுயர்ந்த செல்வங்களை
வழங்கி, அவனுடைய துணையைப் பெற்றுத் தஞ்சை மன்னன்
கைப்பற்றியிருந்த மதுரை தேசத்தின் பகுதிகளை மீட்டுக் கொண்டாள்.
மராட்டியருக்கு அடிக்கடி இலஞ்சங் கொடுத்து அவர்களுடைய
தொல்லைகளுக்கு ஓர் எல்லை கட்டிவைத்தாள்.

திறை செலுத்த மறுத்த கேரளத்து மன்னன் இரவிவர்மன் மேல்
மங்கம்மாள் படையெடுத்து (1697) வெற்றிவாகை சூடினாள். அவளுடைய
படைத்தலைவன் தளவாய் நரசிம்மன், அவனிடமிருந்து அளவிறந்த
பொன்னும், பொருளும், பெரிய பீரங்கிகளும் கவர்ந்து வந்தான்.
ஜெசூட் பாதிரிகளின் கடிதங்களிலிருந்து நாயக்கர் ஆட்சி காலத்திய
செய்திகள் பலவற்றை அறியும் வாய்ப்புக் கிடைக்கின்றது. அவர்கள் கூறும்
செய்திகள் அவ்வளவும் அப்பட்டமான உண்மை என்று கூறமுடியாது.
கிறித்தவ சமயத்தைப் பரப்ப வந்த அவர்கள் இந்து மன்னரைப் பற்றியும்,
இந்துக்களின் சமூக வாழ்க்கையின் பல்வேறு கூறுபாடுகளைப் பற்றியும் தாம்
கண்டறிந்த அல்லது கேட்டறிந்த செய்திகளை மிகைப்படுத்தியும், திரித்தும்,
மறைத்தும் எழுதியிருப்பார்கள் என்பதில் ஐயமில்லை. எனினும், அவர்கள்
கூற்றில் ஓரளவு உண்மையையும் காணலாம்.

நாயக்கர் ஆட்சியில் மன்னனும், அவனுடைய அமைச்சரும் மத்திய
அரசாங்கப் பொறுப்புகளையும் ஏற்றியிருந்தனர். நாடு பல பாளையங்களாகப்
பிரிக்கப்பட்டிருந்தது. ஒவ்வொரு பாளையத்துக்கும் பாளையக்காரன் ஒருவன்
தலைவனாக இருந்து அரசாங்கத்தை நடத்தி வந்தான். மன்னன்
அரசாங்கத்தின் தலைவனாகச் செயல்பட்டுவந்தான். அவனுடைய தலைமைச்
செயலாளன் அல்லது அமைச்சன் தளவாய் என்பவன் அரசாங்கத்தை
நடத்திவரும் பொறுப்புடன் படைத்தலைமைப் பொறுப்பையும் ஏற்று நடத்தி
வந்தான். எனவே, நாட்டின் குடிநலத்தைப் பேணும் பொறுப்புத் தளவாயின்
கைகளில் குவிந்திருந்தது. நாயக்கரின் முதல் தளவாயான அரியநாதன்
பிரதானியாகவும் (படைத்தலைவனாகவும்) செயல்பட்டுவந்தான்.
அரியநாதனுக்குப் பிறகு பொறுப்பேற்ற இராமப்பையன் என்ற தளவாய்
ஆற்றலிலும், புகழிலும், அரியநாதனுக்குச் சளைத்தவனல்லன். மங்கம்மாளுக்கு
அமைச்சு புரிந்த தளவாய் நரசப்பையன் ஜெசூட் பாதிரிகளின் பாராட்டைப்
பெற்றுள்ளான். இராயசம் (செயலாளன்) என்ற அலுவலன் தளவாய்க்கு
அடுத்து நின்றவன். இவனுக்கும் மன்னனிடம் செல்வாக்கு உண்டு.

**பிற்கால மதுரை நாயக்கர்கள்**

மதுரை நாயக்கர்களுக்கு மறவர்களின் தலைவனான கிழவன் சேதுபதி
என்று அழைக்கப்பட்ட இரகுநாத சேதுபதியானவன்
(1674-1710) தீராத தொல்லைகள் கொடுத்துக் கொண்டிருந்தான். அவன்
நாயக்கர்களுக்குத் திறை செலுத்த மறுத்தான். அது மட்டிலுமன்றி இராணி
மங்கம்மாள் தஞ்சாவூரின்மேல் போர் தொடுத்தபோது (1700) கிழவன் சேதுபதி
தஞ்சை மன்னன் ஷாஜியுடன் சேர்ந்துகொண்டான். அவனுடைய
ஆணவத்தைக் குலைக்கும்பொருட்டு இராணி மங்கம்மாள் மறவர்
நாட்டின்மேல் படையெடுத்தாள் (1702). ஆனால், அப் போர் அவளுக்குத்
தோல்வியில் முடிந்தது. அவளுடைய அமைச்சன் தளவாய் நரசப்பையன்
போரில் புண் பட்டிறந்தான். கிழவன் சேதுபதியின் கைகள் மேலும்
வலுவடைந்தன. அவன் இராமநாதபுரத்தில் பல கோட்டை கொத்தளங்கள்
அமைத்தான் ; பாதுகாப்பு அணிகள் நிறுவினான். இராமநாதபுரத்தின்மேல்
படையெடுத்து வந்த தஞ்சாவூர் மராட்டிய மன்னனைக் கிழவன் சேதுபதி
முறியடித்தான் (1709). அஃதுடன் அமையாமல் அவன் அறந்தாங்கிக்
கோட்டைகளையும் கைப்பற்றினான். மங்கம்மாளின் மேலாட்சியினின்றும்
நழுவிய இராமநாதபுரம் தனியொரு நாடாகவே இயங்கி வரலாயிற்று.
இராமநாதபுரத்தில் கிறித்தவர்களின் சமயப் பிரசாரமும் மதமாற்றமும்
ஏறிக்கொண்டே போயின. ஆயிரக்கணக்கான மக்கள் கிறித்தவர்களாக
மாறிவந்தனர். கிறித்தவர்கள் இந்துக் கோயில்களையும் தெய்வங்களையும்
எள்ளி நகையாடினர் ; இலிங்க உருவங்களை உடைத்தார்கள். இந்துக்களின்
நெஞ்சம் புண்பட்டது. பல பல நூற்றாண்டுகளாகப் பயின்று வந்த இந்து
சமயமும், கோயில் வழிபாடுகளும், இந்துப் பண்பாடும் அழிந்து
மறைந்துவிடுமே என்று எண்ணிக் குடிமக்களும் கிழவன் சேதுபதியும் அஞ்சி
நடுங்கினர். கிறித்தவப் பாதிரி பிரிட்டோ (Father John de Britto)
சமயப் பிரசாரங்களிலும், இந்துக்களைக் கிறித்தவர்களாக மாற்றுவதிலும் வெகு
முனைப்புடன் பணியாற்றிவந்தார். பல்லாயிரம் இந்துக்கள் அவரால்
கிறித்தவர்களாக மாறினர். இப் பாதிரியின் ஏற்பாடுகளில் தடியதேவன்
என்பான் ஒருவனும் சேர்ந்தான் ; கிழவன் சேதுபதியின் தம்பி மகளை
மணந்திருந்தான். தடியதேவன் ‘ஞான ஸ்நானம்’ பெற்றுக்கொண்டதும் தன்
இளம் மனைவியைத் தள்ளிவிட்டான். அவள் கிழவன் சேதுபதியிடம் தன்
கணவனின் நடத்தையைப் பற்றி முறையிட்டுக்கொண்டாள். தன்
குடும்பத்தையே குலைக்குமளவுக்குப் பிரிட்டோவின் பணிகள் வளர்ந்து
விட்டதையறிந்து கிழவன் வெகுண்டான். தன் சினத்தை அவன் கிறித்தவ
ஆலயங்களின்மேல் கொட்டினான். கிறித்தவ ஆலயங்கள்
இடித்து நிரவப்பட்டன. கிழவன் ஆணையின்மேல் பாதிரி பிரிட்டோவும்
கொல்லப்பட்டிருந்தார். ஏனைய பாதிரிகளும் பல கொடுமைகளுக்குள்
ளானார்கள். கிறித்தவர்களை ஒறுப்பதில் கிழவன் வெகு முனைப்புடன்
செயல்பட்டான். கிழவன் சேதுபதியின் கொடுமைகளுக்குள்ளாகித் துன்புற்று
வந்த கிறித்தவர்கள் மக்களிடையே ஒரு புரட்டைத் திரித்துவிட்டார்கள். சமாதி
செய்யப்பட்டிருந்த பிரிட்டோ பாதிரியின் சடலம் பல அற்புதங்களை
இயற்றுகின்றதென்று அவர்கள் ஓயாமல் மக்களுக்கு ஓதிவந்தார்கள். மக்கள்
மனமும் கரையலாயிற்று. கிழவன் சேதுபதி இறந்த பிறகு அவனுக்குப் பின்
அரியணை ஏறிய வடுகநாத தேவனும் கிறித்தவர்கட்கு ஆதரவு அளித்து
வரலானான்.

மதுரை தேசத்தில் ராணி மங்கம்மாள் கிறித்தவர்களிடம் அன்பாகவே
நடந்துகொண்டாள். ஆகவே கிறித்தவக் குடிமக்களும், பாதிரிகளும் அவளிடம்
இணக்கமாக வாழ்ந்து வந்தனர். மங்கம்மாள் அரசியல் நுண்ணறிவும்,
வினைத்திட்பமும், மடியின்மையும் வாய்க்கப் பெற்றவள். இஸ்லாமியக்
குடிமக்களையும் போற்றி வந்தாள். அவள் மசூதிகள் கட்டுவதற்கும்,
தர்க்காக்கள் அமைப்பதற்கும் பல தானங்கள் வழங்கினாள். இந்து சமயத்
தொண்டுகளிலும் அயரா ஊக்கங்கொண்டிருந்தாள். மங்கம்மாள் நல்ல
சாலைகள் அமைத்தாள் ; சத்திரங்கள் கட்டினாள் ;
சாலையோரக் கிணறுகள் வெட்டினாள் ;
தண்ணீர்ப் பந்தல்கள் ஏற்படுத்தினாள் ; உழவுத் தொழிலின்
வசதிக்காகப் பல பாசன வசதிகள் செய்துகொடுத்தாள்.
மங்கம்மாளின் இறுதி நாள்கள் இனிமையாகக் கழியவில்லை.
அவளுடைய பேரன் பொறுப்பு வயதை எட்டியபோது அவனுக்கு
அரிசுமையை மாற்றிக்கொடுக்க மறுத்தாள். அதனால் அவன் அவளை
வெறுத்தான். பதினெட்டாண்டுகள் ஆட்சி நடத்தி வந்து 1706-ல் அவள்
காலமானாள். மங்கம்மாளின் பேரனும், ரங்ககிருஷ்ணனின் மகனுமான
விசயரங்க சொக்கநாதன் 1706-ல் முடிசூட்டிக் கொண்டான் ;

அவன் ஆட்சி முழுவதிலும் நாட்டில் துன்பங்களும் தொல்லைகளும் மலிந்தன. நாடு
சீர்குலைந்தது. மன்னனின் கொடுங்கோன்மையின்கீழ்க் குடிகள் வாட்டமுற
லாயினர். மக்கள் ஆங்காங்குக் கிளர்ச்சிகளில் இறங்கினர். தாங்க முடியாத
வரிச் சுமையை எதிர்த்துக் கோயில் பணியாள் ஒருவன் கோயில் கோபுரத்தின்
மேலிருந்து கீழே குதித்து உயிர் துறந்தான் என்று கல்வெட்டுச் செய்தி ஒன்று
கூறுகின்றது (1710).

இராமநாதபுரச் சீமையில் கிழவன் சேதுபதி 1710-ல் காலமானான்.
ஆட்சித் திறனும் அரசியல் சூழ்ச்சியும் வாய்ந்த அவனுடைய வாணாள்
முடிவுற்றவுடனே விசயரகுநாதன் சேதுபதியானான். அவன் தன் குடிமக்களின்
அன்பைப் பெற்றான் ; மிக்க சமயப் பற்றுடையவனாக இருந்தான். அவன்
அடிக்கடி இராமேசுரம் யாத்திரை சென்று வருவது வழக்கம். இராமேசுரம்
கோயிலுக்குப் பல நன்கொடைகள் வழங்கினான். விசயரகுநாத சேதுபதி
இளகிய உள்ளமுடையவன் ; சமரசம் பாராட்டியவன் ;
கிறித்தவர்களிடம் பரிவு காட்டினான். அதனால் மறவர் சீமையில் 1714-15 ஆண்டுகளில் கிறித்தவ
சமயம் செழித்து வளர்ந்தது.

விசயரகுநாதனுக்குப் பின் அரசுரிமைக் கிளர்ச்சிகள் எழுந்தன.
பவானிசங்கரன் என்பவனும், தாண்டதேவன் என்பவனும் அரியணைக்குப்
போட்டியிட்டனர். இப் போட்டியினால் பல போர்கள் ஏற்பட்டன. அப்
போர்களில் மதுரை மன்னனும், தஞ்சாவூர் மன்னனும் கலந்துகொண்டனர்.
தாண்டதேவன் போரில் உயிர் துறந்தான். பவானி சங்கரனே சேதுபதியாக
அரியணை ஏறினான். பவானி சங்கரனைப் பிரபுக்களும் குடிமக்களும்
வெறுத்தனர். தஞ்சை மன்னன் படையெடுத்தான். உறையூரில் நடந்த போரில்
(1729) பவானி சங்கரன் தோற்றுப் பகைவரால் சிறைபிடிக்கப்பட்டான்.
இராமநாதபுரம் பங்கு போடப்பட்டது. ஒரு பங்கு தஞ்சாவூருக்குக் கிடைத்தது.
எஞ்சிய பங்கு இரண்டாகப் பிரிக்கப்பட்டது. அவற்றுள் ஒரு பங்கு
இராமநாதபுரம் சீமை ; அதற்குக் கட்டையதேவன் என்பவன் குமார முத்து
விசயரகுநாத சேதுபதி என்ற பெயரில் அரசனானான். மற்றொரு பங்கு
சிவகங்கைச் சீமை ; அதற்கு ஒரு பாளையக்காரன் மன்னனானான்.

மதுரை நாயக்கன் விசயரங்க சொக்கநாதன் அடிக்கடி கோயில்
குளங்களுக்கு யாத்திரை போவதையே தொழிலாகக் கொண்டிருந்தான்.
அரசாங்கப் பண்டாரத்தைக் கோயில்களுக்கும் பல்வேறு
அறக்கட்டளைகளுக்கும் செலவிட்டான். அவனுக்கு உள்ளத் திட்பமும்
பொறுப்புணர்ச்சியும் இல்லாக் காரணத்தால், அவனுடைய அமைச்சர்களான
நரசப்பையனும் வேங்கட ராகவாசாரியனும் அரசாங்க வருவாய்
அனைத்தையும் கொள்ளைகொண்டனர். விசயரங்க சொக்கநாதனிடம்
திருமணத் தொடர்புகொள்ளும் விருப்பத்துடன் சிங்களத்து மன்னன்
தூதனுப்பினான். நாயக்கன் தான் உயர்குடியென்றும், சிங்களவன் தாழ்குடி
என்றும் கூறி, அத் தொடர்பை மறுத்தான். அவன் காலத்தில் நாடு சரிவுற்றது.
1732-ல் காலமானான்.

**மீனாட்சி (1732-36)**

விசயரங்க சொக்கநாதனுக்கு ஆண்மகவு பிறக்கவில்லை. ஆகவே அவன்
அரசி மீனாட்சியே ஆட்சிப் பொறுப்புகளை மேற்கொண்டாள் (1732). பங்காரு
திருமலை என்பவன் மகன் விசயகுமாரனைச் சுவீகாரம் எடுத்துக் கொண்டாள்.
ஆனால், தன் மகன் அரசுரிமை பெற்றுப் பட்டங் கட்டிக்கொள்ளுவது
தந்தைக்கு விருப்பமில்லைபோலும். பங்காரு திருமலை நாயக்கனும் தளவாய்
வேங்கடாசாரியனும் மீனாட்சியை அரியணையினின்றும் இறக்குவதற்குப் பல
சூழ்ச்சிகள் மேற்கொண்டனர். அதே சமயம் ஆர்க்காட்டு நவாபானவன்
மதுரையையும் தஞ்சாவூரையும் தாக்கி அழிக்குமாறும், அந்தச்
சீமைகளிலிருந்து திறைகவர்ந்து வருமாறும் தன் மகன் சப்தர் அலியையும்
மருமகன் சந்தா சாயபுவையும் மிகப் பெரும்படைக்குத் தலைவராக ஏவினான்.
அவர்களும் திருச்சிராப்பள்ளிச் சீமையை நெருங்கினர். தானாக விளைந்த
இவ்வரிய வாய்ப்பைப் பயன்படுத்திக்கொள்ள நன்றிகெட்ட பங்காரு நாயக்கன்
தயங்கவில்லை. அவன் சப்தர் அலிக்கு இலஞ்சத்தை வாரிக்கொடுத்து
அவனைத் தன் கட்சிக்கு மடக்கிக் கொண்டான். மீனாட்சியின் கடுங்காவலில்
இருந்துவந்த திருச்சிராப்பள்ளிக் கோட்டையைத் தாக்கித் தகர்த்தல் எளிதன்று
என்பதைச் சப்தர் அலி அறிவான். ஆகவே, பங்காரு நாயக்கனுக்கும்
மீனாட்சிக்கும் இடையே நடந்துகொண்டிருந்த அரசுரிமைப் பூசல்களில் தான்
தலையிட்டு விசாரித்துத் தீர்ப்புக் கூறுவதாக அவன் வாக்களித்தான். ஆனால்,
மீனாட்சி அவனுடைய சொற்களை நம்பி ஏமாறவில்லை. எனவே, சப்தர் அலி
பங்காரு திருமலையின் கட்சியில் சேர்ந்துகொண்டு சந்தா சாயபுவினிடம் இவ்
வழக்கை ஒப்படைத்தான். சந்தா சாயபுவுடன் உடன்படிக்கை ஒன்று செய்து
கொள்வதற்காக மீனாட்சி விரைந்தாள். அவ்விருவருக்குள் ஏற்பட்ட
உடன்படிக்கையின்படி மீனாட்சி வழங்கிய ஒரு கோடி ரூபா இலஞ்சத்தை
ஏற்றுக்கொண்டு திருச்சிராப்பள்ளியை விட்டுப் போய்விடுவதாகச் சந்தா சாயபு
கொரானின்மேல் சத்தியம் செய்து வாக்குக் கொடுத்தான் ;
அந்நகரை விட்டுவிட்டு மதுரையை நோக்கித் தன் படைகளைச் செலுத்தினான்.
அதற்குள் பங்காரு நாயக்கன் மீனாட்சியுடன் உடன்பாடாக இருப்பதாக
மீனாட்சியிடம் கூறி ஒப்பந்தம் ஒன்றும் செய்து கொடுத்தான். அவள் பங்காரு
நாயக்கன், தன்னுடைய சுவீகார மகன் இருவரையுமே மதுரையைக்
காப்பாற்றுமாறு அனுப்பிவைத்தாள். தன் எண்ணம் நிறைவேறாமற் போனதைக்
கண்ட சந்தா சாயபுவும் மனம் புழுங்கி ஆர்க்காடு திரும்பினான். பெரும்
படையொன்றைத் திரட்டிக்கொண்டு அவன் மீண்டும் ஒருமுறை
திருச்சிராப்பள்ளியின்மேல் பாய்ந்து வந்தான் (1736). அவன்
மீனாட்சியுடன் கலந்து இச்சகம் பேசி, அவளுடைய பகையைத் தான் வென்று
அவளுக்குத் தனியரசு நல்குவதாக வாக்குறுதி செய்துகொடுத்து, அவளைத்
தன் வஞ்சக வலைக்குள் போட்டுக் கொண்டான். அப் பேதையும் அவனுடைய
சொற்களில் மயங்கித் தன் ஆட்சி உரிமை முழுவதையும் சந்தா
சாயபுவினிடமே ஒப்படைத்து விட்டாள். தான் திருச்சிராப்பள்ளிச் சீமையின்
ஆட்சியை ஏற்றுக்கொண்டவுடனே சந்தா சாயபுவானவன் 80,000 குதிரைகள்
அடங்கிய குதிரைப் படையொன்றையும் காலாட்படை யொன்றையும்,
மீனாட்சிக்கு உடன்பட்டவர்களான கோவிந்தையன், இராமனையன் ஆகிய
இருவரின் தலைமையில் திண்டுக்கல்லை நோக்கி ஏவினான். திண்டுக்கல்
கோட்டை பங்காரு திருமலை நாயக்கன் வசம் இருந்தது. பங்காரு திருமலை
தன்னால் இயன்றவரை அப் படைகளை எதிர்த்துப் போரிட்டான்.
அம்மையநாயக்கனூரில் நடைபெற்ற பெரிய போரில் அவனுடைய ஆற்றல்
சரிந்தது. திண்டுக்கல் கோட்டையும் வீழ்ந்தது. பங்காரு திருமலை
கோட்டையைக் கைவிட்டுச் சிவகங்கைக்கு ஓடி ஒளிந்தான். சந்தா சாயபு
தன்முன் எதிர்ப்பற்று விரிந்து கிடந்த மதுரை தேசம் முழுவதையுமே தனக்கு
உரிமையாக்கிக் கொண்டான். மீனாட்சிக்குத் தான் கொடுத்த வாக்குறுதியை
மீறினான். அரசி மீனாட்சியை அவளுடைய அரண்மனையிலேயே சிறையிட்டு
வைத்தான். தனக்கு வந்த அவமானத்தைத் தாங்காதவளாய் மீனாட்சி
நஞ்சுண்டு மாண்டாள் (1736). பங்காரு திருமலையின் அழுக்காற்றுக்கும்
நாட்டுத் துரோகத்துக்கும் பலன் கைமேல் கிடைத்தது. அவன் நவாபு
அன்வாருதீன் கைகளால் கொலையுண்டு மாண்டான். அவன் மகனான
விசயகுமாரன் மதுரையை ஆளும் வாய்ப்பை இழந்து, விதி தன்னை
வெருட்டிவர, சிவகங்கைச் சீமையில் அடைக்கலம் புகுந்தான். அதனுடன்
மதுரை நாயக்கர் பரம்பரையும் மறைந்துபோயிற்று.
