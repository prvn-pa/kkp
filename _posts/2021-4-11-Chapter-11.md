---
layout: post
comments: true
title: 11. தமிழகத்தில் நான்காம் நூற்றாண்டு முதல் ஒன்பதாம் நூற்றாண்டுவரையில் சமூக நிலை
---

 சங்க காலம் கழிந்துக் களப்பிரரும் பல்லவரும் தமிழகத்தில் நுழைந்து
அரசியல் செல்வாக்கு எய்திய பிறகு தமிழரின் பண்பாடுகள் புதிய
வடிவங்களில் மலர்வதைக் காணலாம். வடமொழியும், ஆரிய சமயங்கள்
தத்துவங்கள் ஆகியனவும், புராணங்களும் தமிழகத்தில் நுழைந்து தமிழர்
வாழ்வில் பல புதுமைகளை வளர்த்தன. தமிழர் தம் பண்டைய
பண்பாடுகளையும், ஐந்திணை வாழ்வையும், இசையையும், கூத்தையும்,
சங்கநூல்கள் காட்டிய அறத்தையும், வாழ்க்கை முறைகளையும்
மறந்துவிட்டனர். குலப் பிரிவுகளும், பிராமணரின் மேம்பாடும், வடமொழியின்
ஏற்றமும், தமிழ்மொழிக் கலப்படமும் தமிழரின் சமூகத்தில் துறைகள்தோறும்
ஏற்பட்டன. அதனால் மக்களின் பெயர் வடிவங்களிலும், அவர்கள் எண்ணிய
எண்ணங்களிலும், வாழ்ந்த வாழ்க்கையிலும், அரசியலிலும் புரட்சிகரமான
மாறுபாடுகள் தோன்றின. எனினும் அவர்களின் அடிப்படையான
பண்பாடுகளான விருந்தோம்பல், புதுமைவேட்கை, எப்பொருள் யார்யார்வாய்க்
கேட்பினும் அப்பொருள் மெய்ப்பொருள் காணவேண்டும் என்னும் துடிப்பு
ஆகியவை மாறவில்லை. பிறமொழிச் சொற்கள் தமிழ் வடிவு ஏற்றுத் தமிழ்
மொழியில் கலப்பதைப்போல அன்னிய பழக்கவழக்கங்களும், பண்பாடுகளும்,
சமயக் கருத்துகளும் தமிழ் மரபுக்கேற்ப உருமாறித் தமிழரின் சமூகத்தில்
எல்லாத் துறைகளிலும் ஆட்சி பெற்றன.

தமிழகத்தில் நான்கு முதல் ஒன்பதாம் நூற்றாண்டுவரையிலும்
காணப்பட்ட சமூக வளர்ச்சிகளை இனி ஆய்ந்தறிவோம்.

**சமயம்**

சங்கம் கலைந்து களப்பிரர் ஆட்சியின்போதும், பிறகும் மூன்று
சமயங்கள் தமிழகத்தில் வளர்ந்து வந்தன. வைதிக சமயம், சமணம், பௌத்தம்
என்பன அவை. இம் மூன்றும் ஒன்றோடொன்று கடும் போட்டியில் இறங்கின.
போட்டியில் கிடைக்கும் வெற்றியே அவற்றின் நிலைப்புக்கும், வளர்ச்சிக்கும்
அடிப்படை என்னும் அளவுக்கு அச் சமயங்களின் போக்கானது அமைக்கப்
படலாயிற்று. இம் மூன்று சமயங்களுக்குமிடையே ஏற்பட்ட போட்டியில்
தொடக்கத்தில் சமணத்துக்கும், பௌத்தத்துக்கும் செல்வாக்கானது ஏற்றம்
பெற்றுவந்தது. ஆனால், நாயன்மார்களும், வைணவ ஆழ்வார்களும் தோன்றிச்
சைவத்துக்கும், வைணவத்துக்கும் ஆற்றிய பெருந்தொண்டின் காரணமாக அச்
சமயங்கட்கு ஏற்பட்டிருந்த செல்வாக்குப் படிப்படியாகக் குறைந்து வரலாயிற்று.
இறுதியாகப் பௌத்த சமயம் தேய்ந்து மறைந்தே போயிற்று. புத்தரும்
திருமாலின் அவதாரங்கள் பத்தினுள் ஒன்றாகச் சேர்க்கப்பட்டார். சமணமும்
நாட்டின் மூலைமுடுக்குகளில் ஒதுங்கி ஒடுங்கி இயங்க வேண்டிய நிலையை
அடைந்தது. வேந்தன் எச் சமயத்தில் ஈடுபாடு கொண்டானோ அச்
சமயத்துக்கே உயர்வு உண்டாயிற்று. ஆகவே, மன்னனின் கருத்தையும்,
ஈடுபாட்டையும், சார்பையும் தம்பால் கவர்ந்து கொள்ளுவதற்குச் சமயங்கள்
ஒன்றையொன்று முந்திக்கொள்ள முனைந்தன. போட்டியில் எச் சமயம்
வெற்றிகண்டதோ அச் சமயத்தையே மன்னனும் மக்களும் பின்பற்றுவது
வழக்கமாயிற்று.

சைவமும் வைணவமும் இந்து சமயத்தின் இரு கண்கள் எனலாம். சைவ
நாயன்மார்களும், வைணவ ஆழ்வார்களும் வைதிக சமயத்துக்குப் புத்துயிர்
அளிப்பதற்காகவே பிறவி யெடுத்தவர்கள்; தாம் மேற்கொண்ட பணியைத்
திறம்படப் புரிந்து தாம் எடுத்த பிறவியின் நோக்கம் நிறைவுற்றதைக்
கண்ணால் கண்டவர்கள். வைதிக சமயம் மீண்டும் ஒருமுறை தன் ஒளி குன்றி
ஆக்கத்தில் சரியாதபடி திடமான அடிப்படையின்மேல் அதை நிறுவினார்கள்.
தமிழகத்தில் சமண சமய நூல்கள் பெருகின. ஒழுக்கத்தை வற்புறுத்தும்
நூல்களும், இலக்கியமும் இலக்கணமும் தோன்றின. பதினெண்கீழ்க்கணக்கில்
தொகுக்கப்பட்டுள்ள சிறுபஞ்சமூலம், ஏலாதி, திணைமாலை நூற்றைம்பது,
ஐந்திணை எழுபது, நாலடியார், ஆசாரக் கோவை ஆகியவை சமணர்
படைத்த இலக்கியங்கள். நீலகேசி என்னும் காப்பியமும் சமண நூலாகும்.

**சமணர்கள்**

தமிழ் மொழியின் வளர்ச்சிக்கும், வாழ்க்கையில் விழுப்பம் கொடுக்கும்
ஒழுக்கத்தை உயிரினும் ஓம்புவதற்கும் உழைத்தனரேனும் அவர்களுடைய
உழைப்பானது அவர்கட்கு உற்ற இடத்தில் கைகொடுத்து உதவவில்லை.
சைவசமய குரவர்களும், ஆழ்வார்களும் பெருக்கிவிட்ட பக்தி வெள்ளத்தில்
சமணர்கள் செயலற்று மூழ்கிப்போயினர். எனினும், சமண சமயம் தனக்குற்ற
இன்னல்களையும் இடையூறுகளையும் கடந்தேறி மன்னர் ஆதரவையும்
மக்களின் பாராட்டையும் ஈடுபாட்டையும் ஓரளவு தொடர்ந்து பெற்று
வரலாயிற்று.

நாயன்மார்களும் ஆழ்வார்களும் அளவையால் கட்டுண்டு கிடக்கும்
தத்துவங்களையோ, உயிர்ப்பை ஒடுக்கும் யோக நெறியையோ, கடவுள்
முன்னிலையில் தன்னையே அழித்துக் கொள்ளத் தூண்டும் உணர்ச்சி
வெறியையோ பாராட்டிலர். கடவுளிடத்து அயராத அன்பு ஒன்றையே
அவர்கள் மக்களுக்குப் போதித்து வந்தனர். ‘காதலாகிக் கசிந்து,
கண்ணீர் மல்கி ஓதுவார்தமை நன்னெறிக்கு உய்ப்பது. . . . நாதனாமம்
நமச்சிவாயவே’ என்று திருஞானசம்பந்தர் பாடினார். கடவுள் அன்புக்குக்
கட்டுப்பட்டவன் என்பதும், அவனிடத்தில் இடையறாத ஈடுபாடு
உடையவர்களுக்கு அவனுடைய திருவருள் தானாக வந்து சொரியும் என்பதும்,
செல்வச் செருக்கும் வாதாடுந் திறனும் அத் திருவருளுக்குத் தடையாக நிற்பன
என்பதும் சைவத்துக்கும் வைணவத்துக்கும் பொதுவான கொள்கைகள்.
நாயன்மார்கள், வைணவ ஆழ்வார்கள் ஆகியவர்களுள் ஒருவரேனும் துறவு
பூண்டு காட்டிலும் மலையிலும் ஒடுங்கி வாழ்ந்தவர்கள் அல்லர். அவர்கள்
மக்களிடையே வாழ்ந்து வந்தார்கள்; தம்முள் எழுந்த இறையன்பை எளிய,
இனிய சொற்களால் இசையுடன் விளக்கியவர்கள். கடவுளுக்கு அஞ்ச
வேண்டியதில்லை. அவரிடத்தில் ஈடுபாடுகொண்டு, அகங்குழைந்து,
நெஞ்சமாகிய திரையில் அவரைப்பற்றிய எண்ணங்களை அழியாமல்
தீட்டிவைத்து ‘நான்’ என்னும் செருக்கை அறுப்பார்களாயின் கடவுளின்
திருவருள் தானாக வந்தெய்தும் என்பது இச் சமயச் சான்றோரின்
மெய்யுரைகளாகும். மறைபட்டுக் கிடந்த ஒரு பேரின்ப வாயில் இவர்களால்
மக்கள் முன்பு திடீரென்று திறந்து நின்றது. அவ் வாயிலுக்குள் நுழைவதற்கு
நூலுணர்வு வேண்டா; சொல்வன்மை வேண்டா; செல்வம் வேண்டா;
காட்டுக்கும் மலைக்கும் ஓட வேண்டா. இறைவன் மாட்டு இடையறாத
வேட்கையும், எப் பொருளையும் அவன் வடிவமாகக் காணும் காட்சிப் பேறும்
போதுமானவை. இந்தக் கொள்கையை இச் சான்றோர் வளர்த்து வந்தனர். தாம் பெற்ற பேரின்பத்தை மறையாது,
வரையாது அவர்கள் மக்களுக்கும் வாரி வழங்கினர். உலக இயல்புகளையும்,
இயற்கை எழிலையும் அவர்கள் மறுக்கவும் இல்லை; மறக்கவும் இல்லை.
வெளி, வளி, தீ, நீர், நிலம் என்னும் ஐந்து பூதங்களிலும், பேசுகின்ற
சொல்லிலும், எண்ணுகின்ற எண்ணங்களிலும் கடவுள் கலந்துள்ளார் என்பதை
வலியுறுத்தி, எண்ணம், செயல் ஆகியவற்றில் தூய்மை வேண்டும் என்று
மக்களுக்கு எடுத்தோதினர்.

திருநாவுக்கரசு நாயனார், திருஞானசம்பந்தர், திருமங்கையாழ்வார்
ஆகிய இம்மூவரும் பல்லவர் காலத்து வாழ்ந்தவர்கள். திருஞானசம்பந்தரால்
அன்புடன் ‘அப்பரே’ என்று அழைக்கப்பட்ட திருநாவுக்கரசர் வேளாள
குலத்தைச் சார்ந்தவர். தென்னார்க்காட்டு மாவட்டத்தில் திருவாமூர் என்னும்
சிற்றூரில் தோன்றியவர். இவர் எண்பத்தொரு வயதுவரையில் உலக
வாழ்க்கையில் இருந்தார். சைவக்குடியில் பிறந்த இவர் சமணராக மாறி
நெடுங்காலம் துறவு பூண்டிருந்தார். பிறகு தம் தமக்கையாரின் அன்பு
ஈர்ப்புக்கு உடன்பட்டு மீண்டும் சைவரானார். வாழ்க்கையில் ஏற்படும் பல
திருப்பங்களைக் காணவும், பல இன்னல்களைக் கடந்தேறி வாழ்க்கைப் பயனை
எய்தவும் இவருடைய முதுமை இவருக்குப் பெரிதும் துணை புரிந்தது. முதலில்
சமணனாக இருந்த மகேந்திரவர்ம பல்லவனும் சமண சமயத்தைக் கைவிட்ட
அப்பருக்குப் பல இன்னல்கள் இழைத்தான் என்று பெரியபுராண வரலாறு
கூறுகின்றது.

திருநாவுக்கரசர் பாடிய பதிகங்கள் மொத்தம் முந்நூற்றுப் பத்தாகும்.
அவர் தனித்தும் திருஞான சம்பந்தருடன் பல சிவன் கோயில்களுக்குச்
சென்றும் பாடல்கள் பாடினார். ஏழை எளியவர், பிணியோர் அனைவரும்
அவருடைய அன்புக்கு ஆட்பட்டிருந்தனர். அப்பூதியடிகள் என்ற அந்தணர்
ஒருவர் திருநாவுக்கரசரைத் தம் வழிபாட்டுத் தெய்வமாகவே கொண்டிருந்தார்.

திருநாவுக்கரசரின் தமிழ், படிப்போர் உள்ளத்தைத் தொடக்கூடியது.
எவ்வுயிரினும் சிவத்தையும் சக்தியையும் இணைத்துக் காணவேண்டும் என்ற
தத்துவம் இவரிடம் விளக்கம் பெற்றுள்ளது. கடவுளை ‘இப்படியன், இந்
நிறத்தன், இவ் வண்ணத்தன், இவன் இறைவன் என்று எழுதிக்
காட்டொணாது’ என்ற உயர்ந்த தத்துவத்தை இவர் வாக்கில் முதன்முதல்
காண்கின்றோம். திருநாவுக்கரசர் தேவாரத்தில் அகத்துறைப் பாடல்கள்
பல உள்ளன. தாண்டகம் என்னும் செய்யுள் இலக்கணத்தைக் கையாண்டு
இவர் பாடல்கள் பாடியுள்ளார். ஆதலால் இவருக்குத் தாண்டக வேந்தர்
எனவும் பெயருண்டு. அவை இசையிலும், சொல்வன்மையிலும், பொருட்
செறிவிலும் சிறந்தோங்கி விளங்குகின்றன. தொண்டு செய்தே மெய்யுணர்வுப்
பாதையில் நடக்கவேண்டும் என்பது இவரது துணிபு. ‘என் கடன் பணி செய்து
கிடப்பதே’ என்று இவர் பாடினார். கோயில்களில் புல் பூண்டுகளைச்
செதுக்கியும், அலகினால் பெருக்கியும், சாணத்தால் மெழுகியும்
தூய்மைப்படுத்தும் திருப்பணியை இவர் செய்து வந்தார். அதற்காக இவர்
எப்போதும் தம் கையில் புல் செதுக்கம் உழவாரப்படை யொன்றைத் தாங்கிக்
கொண்டேயிருந்தார். ‘நான்’ என்னும் முனைப்பை அறவே ஒழித்த
மெய்ஞ்ஞானி இவர். தம் வாணாளின் இறுதியில் ‘புண்ணியா உன்னடிக்கே
போதுகின்றேன்’ எனக் கூறிச் ‘சிவானந்த வடிவமாகித் திருப்புகலூரில்
சிவபெருமான் திருவடிக் கீழ் அமர்ந்திருந்தார்’ என்று பெரிய புராணம் கூறும்.

மகேந்திரவர்மன் தான் சைவனான பிறகு இப்போது திருப்பாதிரிப்
புலியூர் என வழங்கும் பாடலிபுத்திரத்திலிருந்த சமணப் பள்ளிகளை இடித்துத்
திருவதிகையில் தன் பெயரிலேயே ‘குணபதீச்சுரம்’ என்ற கோயிலை
எழுப்பினான் என்று பெரிய புராணம் கூறும். ‘குணபரன்’ என்பது
மகேந்திரவர்மனைக் குறிக்கும் சிறப்புப் பெயர்களுள் ஒன்றாகும். இச்
செய்தியைத் திருச்சிராப்பள்ளிக் கல்வெட்டு ஒன்று உறுதிப்படுத்துகின்றது.
‘இலிங்கத்தை வழிபடும் குணபரன் என்னும் பெயர் கொண்ட அரசன் இந்த
இலிங்கத்தினால் புறச்சமயத்திலிருந்து திரும்பிய அவனது ஞானம்
நெடுங்காலம் நிலைப்பதாகுக’ என்பதுதான் அச் செய்தி. குணபரன் என்றும்
அழைக்கப்பட்ட மகேந்திரவர்மன் சமணத்தைக் கைவிட்டுச் சைவ சமயத்தைத்
தழுவித் திருச்சிராப்பள்ளி மலைக்கோயிலைக் கட்டினான் என்று இக்
கல்வெட்டுச் செய்தியினால் புலனாகின்றது.

திருநாவுக்கரசர் மொத்தம் 49,000 பாடல்கள் பாடினார் என்றும்,
அவற்றுள் மறைந்தவை போக இப்போது எஞ்சி நிற்பவை 310 பதிகங்களே
என்றும் திருமுறை கண்ட புராணம் பகர்கின்றது.

திருநாவுக்கரசருடன் இணைந்திருந்து சைவநெறியைத் தழைத்தோங்கச்
செய்தவர் திருஞானசம்பந்தர். இவர் சீர்காழியில் பிறந்தவர்.
மூன்றாமாண்டிலேயே இவர் மெய்ஞ்ஞானம்
கைவரப் பெற்றார் என்பர். சிவன் கோயில்கள் பலவற்றுக்கும் சென்று
தேவாரப் பாடல்கள் பாடினார். இவர் மொத்தம் 16,000 பதிகங்கள் பாடினார்
என்றும், இப்போது 384 பதிகங்களே கிடைத்துள்ளன என்றும் திருமுறை
கண்ட புராணம் கூறுகின்றது. திருநீலகண்டப் பெரும்பாணரும் அவர் மனைவி
மதங்க சூளாமணியும் சம்பந்தர் பாடல்களுக்கு இசை வகுத்தார்கள்.

சம்பந்தரின் பாடல்கள் பெரும்பாலனவற்றுள் ஒவ்வொன்றிலும்
முதற்பாதியில் இயற்கை எழில் வண்ணங்களைக் காணலாம். செறிந்த காடும்,
உயர்ந்து மஞ்சு சூழ்ந்த மலைகளும், சந்தனமும், அகிலும், சாதித்
தேக்கமரமும், கரும்பும், தேன்கட்டியும், மலைச் சரிவுகளில் துள்ளி ஓடும்
ஆமான்களும், பலவின் கனிகளைப் பிளந்துண்ணும் குரங்குகளும்,
சிறையாரும் மடக்கிளிகளும், புன்னைப் பறவைகளும், அன்னங்களும்,
நாரைகளும் காட்சியளிப்பதைக் காணலாம். திருஞானசம்பந்தர் சித்திர
கவிகளும், யமக கவிகளும், யாழ்முரியும் பாடவல்லவர். தம் பாடல்கள்
எல்லாவற்றிலும் சமணரையும் பௌத்தரையும் மிகவும் கடுமையாகத்
தாக்கியிருக்கின்றார். சமணம் தமிழ்நாட்டில் செல்வாக்குக் குன்றி, ஒளிமங்கி
வந்ததற்குக் காரணம் திருஞானசம்பந்தரின் முயற்சியேயாகும். கடவுளை
ஒழித்த சமயங்களை ஒழிக்கும் நோக்கத்துடனேயே இவர் பிறவியெடுத்தார்
போலும்.

பாண்டிய மன்னன் அரிகேசரி பராங்குசன் சமணத்தைத் தழுவி
வாழ்ந்தவன். அவனைச் சைவத்துக்கு மீட்டுக்கொள்ளவேண்டும் என்று
விரும்பிய அவன் மனைவி மங்கையர்க்கரசியாரும், அமைச்சர்
குலச்சிறையாரும் திருஞானசம்பந்தரை நாடினர். அவர் சமணருடன் வாதிட்டு
அவர்களை வென்றார். மன்னனும் சைவனானான். திருத்தொண்டத்
தொகையில் சேர்க்கப்பட்டுள்ள நின்றசீர் நெடுமாறநாயனார் என்பவர் இம்
மன்னன்றான்.

திருஞானசம்பந்தருக்குப் பதினாறாம் ஆண்டில் திருமணம்
ஏற்பாடாயிற்று. நல்லூர்ப் பெருமணம் என்ற ஊரில் திருமணம் நடந்து
கொண்டிருந்தபோது தெய்விகப் பேரொளி ஒன்று தோன்றிற்று என்றும், அதில்
திருஞானசம்பந்தரும் மணமகளும் பந்தலில் கூடியிருந்த சுற்றத்தார்
அனைவரும் கலந்து மறைந்து விட்டனர் என்றும் புராண வரலாறு
கூறுகின்றது. அவ்வாறு அவர் மறைவதற்கு முன்பு அவர் இறுதியாகப் பாடிய
பதிகம் ஒன்றில் ஐந்தெழுத்தின் சிறப்பை வியந்து ஓதினார். ‘வேதம்
நான்கினும் மெய்ப்பொருள் ஆவது நாதன் நாமம் நமச்சிவாயவே’ என்றும்,
அதை ஓதுபவர்கள் ‘பந்தபாசம் அறுக்க வல்லார்கள்’ என்றும் அவர் அப்
பதிகத்தில் உணர்த்துகின்றார்.

பெரிய புராணத்தில் சேர்க்கப்பட்டுள்ள நாயன்மார்கள்
அறுபத்துமூவருள் சிலர் திருஞானசம்பந்தர் காலத்தவர். அவர்களுள்
தலையாயவர் சிறுத்தொண்ட நாயனார் என்பவர். இவர் முதலாம்
நரசிம்மவர்மனின் படைத் தலைவராகப் பணியாற்றி வாதாபியை
முற்றுகையிட்டு இரண்டாம் புலிகேசியின்மேல் மாபெரும் வெற்றி கொண்டார்
எனப் பலர் கருதினர். ஆனால், இவர் உண்மையில் முதலாம் பரமேசுவர
வர்மனின் படைத்தலைவராவார். அப்போது அவருடைய பெயர் பரஞ்சோதி
என்பதாகும். பிறகு அம்மன்னனுடைய வேண்டுகோளின்படி தம் பிறந்த
ஊராகிய திருச்செங்காட்டங்குடியை அடைந்து தம் மனைவி வெண்காட்டு
நங்கையுடன் மனையறம் நடத்தி வந்தார். இவர் காலத்தில் காபாலிகர்,
காளாமுகர், பாசுபதர் என்னும் சமயத்தைச் சேர்ந்த வைராகிகள் தமிழகத்திலும்
உலவி வந்தனர் என அறிகின்றோம். ‘...விரிசடை விரதிகள் அந்தணர் சைவர்
பாசுபதர் காபாலிகள் தெருவினிற் பொலியும் திருவாரூர் அம்மானே....’ என்று
திருநாவுக்கரசர் பாடியுள்ளார். அவர்கள் சக்தி வழிபாடு செய்பவர்கள்;
தேவிக்கு நரபலி கொடுக்கவும் தம் உயிரையே அவளுடைய திருவடிகளில்
சேர்ப்பிக்கவும் அஞ்சாதவர்கள். அத்தகைய வைராகி ஒருவர்
சிறுத்தொண்டரை அண்மித் தமக்குப் பிள்ளைக்கறி சமைத்துப்
போடவேண்டுமென்று கேட்டுக் கொண்டாராம். சிவவேடந் தரித்தவர்கள் யார்
எதை விரும்பினாலும் மறுக்காது வழங்கும் வள்ளன்மை பொருந்திய
சிறுத்தொண்டர் தம் குழந்தை சீராளனையே அரிந்து கறி சமைத்து
வைராகிக்குப் படைத்ததாகவும், அவருடைய பரிவுக்கும், செயற்கரிய
செயலுக்கும் இணை காணமுடியாத வைராகி மறைந்து விட்டதாகவும்,
வைராகியாக வந்தவர் சிவபெருமானே என்று கண்ட சிறுத்தொண்டரும் அவர்
மனைவியாரும் அளவற்ற மகிழ்ச்சி கொண்டனரெனவும், சிவபெருமான்
சீராளனை உயிர்ப்பித்துத் தந்ததுமன்றிச் சிறுத்தொண்டருக்கும் அவர்
மனைவிக்கும் வீடுபேறு அளித்தனர் எனவும் பெரிய புராணம் கூறும்.

சமணர், பௌத்தர் ஆகிய இரு சமயத்தாருமே எல்லா உயிர்களையும்
பொதுப்பட நோக்கி அவற்றினிடம் அன்பையும், அருளையும் காட்டுவதையே
தம் குறிக்கோளாகக் கொண்டிருந்தனர். தரையின்மேல் நடந்துபோகும் போது
ஈ, எறும்புக்கும் எவ்வித ஊறும் நேரிடாதவாறு சமணர்கள் மயிற்பீலியால் தரையைத்
தடவிக்கொண்டே நடப்பர். இரவில் விளக்கேற்றி வைத்தால் விளக்கில்
விட்டில்கள் விழுந்து இறந்துபோம் என்று அஞ்சி மாலையில் விளக்கு ஏற்றும்
முன்பே அவர்கள் உணவு உண்ணுவது வழக்கம். சமணர், இன்றும் இவ்
வழக்கத்தை நெகிழவிடாமல் கடைப்பிடித்து வருவதைக் காணலாம்.
கொல்லாமையாகிய நோன்பைச் சமணர் வழுவாமல் நோற்றுவந்ததுடன்
மக்களுக்கும் விரித்துரைத்தனர். தமிழ் மக்கள் அவர்களை விரும்பி ஏற்று
அவர்களுடைய நல்லுரைகட்குச் செவிசாய்த்து வந்தனர். ஆனால், சமணர்கள்
தம் சமயத்துக்கு ஏற்றமளித்ததுமன்றி வைதிக சமயத்தினரை வாதுக்கிழுத்தனர்.
உயிரைவிட நேர்ந்தாலும் தம் கொள்கைகளை வாதில் விட்டுக்கொடுக்காத
வன்னெஞ்சர்களாக அவர்கள் மாறி வந்தனர். சமணத்துக்கு முன்பே
தமிழகத்தில் நுழைந்து இடம் பெற்றுவிட்டிருந்த வேத நெறியைப் பழித்தும்,
தூற்றியும், மக்களுடைய நம்பிக்கைகளைச் சிதைத்தும், மந்திர தந்திரங்களைக்
கையாண்டும் தம் சமயத்துக்கு ஆக்கம் தேடிவந்தனர். சமணரைப் போலவே
பௌத்தரும் வைதிக சமயத்தை இகழ்ந்து பேசிவந்தனர் என்பது
திருஞானசம்பந்தரின் தேவாரப் பாடல்களால் தெரிகின்றது. கொல்லாமை
நோன்பில் இவர்களுக்கும் ஈடுபாடு உண்டு. ஆனால், தானே ஒரு விலங்கைக்
கொல்லாமல், அதனுடைய ஊனைப் பிறர் கொடுத்தால் அதை வாங்கி
உண்ணலாம் என்ற கொள்கையுடையவர்களாக இருந்தனர். சமணர், பௌத்தர்
இருவருக்குமே கடவுள் ஒருவர் உண்டு என்ற கொள்கையில் உடன்பாடு
இல்லை. ஐயம் திரிபு இன்றிக் ‘கடவுள் உண்டு’ என்று உறுதியாகக் கொண்டு
ஒழுகி வருதலே பண்டைய தமிழரின் பண்பாடாகும். சமணமும் பௌத்தமும்
குன்றுவதற்கும், வேதநெறி தழைத்தோங்கி, மிகு சைவத்துறை விளங்குவதற்கும்
இவ்வொரு காரணமே போதுமானதாய் இருந்தது.

தேவாரப் பாடல்கள் பாடிச் சைவசமயத்தை வளர்த்த சமய குரவர்
மூவருள் சுந்தரமூர்த்தி சுவாமிகள் திருநாவுக்கரசருக்கும் சம்பந்தருக்கும்
காலத்தால் பிந்தியவர். திருஞானசம்பந்தர் சிவபெருமானிடம் மகன்
அன்பையும், திருநாவுக்கரசர் ஒரு தொண்டனின் அன்பையும், சுந்தரர்
தோழனின் அன்பையும் கொண்டிருந்தவர்கள் எனக் கூறுவதுண்டு. தாம்
வழிபட்ட இறைவனிடம் நட்புமுறையில் நடந்துகொண்டவர் ஆகையால் தம்
திருப்பதிகங்களில் தாம் விரும்பியதைக் கேட்டுப் பாடும் உரிமையைச் சுந்தரர்
பெற்றிருந்தார். தாம் பரவை, சங்கிலி என்னும் இரு மனைவியரை மணந்து கொண்டபோதும்
சிவபெருமானின் துணையை வேண்டிப் பெற்றார் என்று பெரிய புராணம்
கூறும்.

சேக்கிழார் பாடிய பெரிய புராணம் முதலிலிருந்து இறுதி வரையில்
சுந்தரமூர்த்தி சுவாமிகளின் வரலாற்றைக் கூறுவது போலவே அமைந்துள்ளது.
எனவே, பெரிய புராணத்துக்குப் பாட்டுடைத் தலைவர் சுந்தரர்தாம்.

சுந்தரர் தென்னார்க்காடு மாவட்டத்தில் திருநாவலூர் என்னும் சிற்றூர்
ஒன்றில் பிறந்தவர்; ஆதி சைவ குலத்தினர். இவர் தந்தையின் பெயர்
சடையனார்; தாயாரின் பெயர் ஞானியார். சுந்தரருக்கு ஆரூரன் என்றும் ஒரு
பெயர் உண்டு. திருமுனைப்பாடியின் மன்னர் நரசிங்க முனையரையர்
என்பவர் திருநாவலூரைத் தம் தலைநகராகக் கொண்டு ஆட்சி புரிந்து
வந்தார். இக் குறுநில மன்னர்தாம் சுந்தரரை இளமையில் எடுத்து வளர்த்தவர்.
சுந்தரருக்குத் திருமணம் செய்விக்க ஏற்பாடுகள் ஆயின. திருமண நாளன்று
வயது முதிர்ந்த அந்தணர் ஒருவர் தோன்றிச் சுந்தரருக்கும் தமக்கும்
பெருவழக்கு ஒன்று உண்டு என்றும், அவ்வழக்குத் தீர்ந்த பிறகுதான்
மணவினைகள் நடைபெறவேண்டும் என்றும் வாதாடினார். சுந்தரரின் பாட்டன்
தம்மையும் தம் வழிவழி வருபவரையும் இம் முதியோருக்கு அடிமைப்படுத்திக்
கொண்டதாக ஆளோலை ஒன்று எழுதிக் கொடுத்துள்ளார் என்றும்,
அதனுடைய மூலப்படி திருவெண்ணெய் நல்லூரில் இருப்பதாகவும் கூறிச்
சுந்தரரையும் ஏனைய அந்தணரையும் அழைத்துக்கொண்டு அவ்வூரிலுள்ள
‘அருட்டுறை’ என்னும் கோயிலுக்குள் சென்று மறைந்து விட்டார். வந்த
முதியவர் தம்மை ஆட்கொள்ளவந்த சிவபெருமானே எனத் தெளிவுற்றவராய்ச்
சுந்தரர் இறைவன் மீது அன்பு கனிந்து ‘பித்தா, பிறைசூடி’ என்று தொடங்கும்
பதிகத்தைப் பாடினார். சிவபெருமானால் தடுத்தாட்கொள்ளப்பட்டவராகையால்
சுந்தரருக்கு வன்றொண்டர் எனவும் ஒரு பெயர் ஏற்பட்டது. சுந்தரர் பிறகு
தவநெறியை மேற்கொண்டு தமிழகம் முழுவதும் சிவன் கோயில்களுக்குச்
சென்று தேவாரத் திருப்பாட்டுகள் பாடிவந்தார். இவர் பாடிய பதிகங்களின்
தொகை மொத்தம் 33,000 எனத் திருமுறை கண்ட புராணம் கூறும். ஆனால்,
இப்போது கிடைத்துள்ளவை 200 பதிகங்களேயாம். சைவ நாயன்மார்கள்
அறுபத்து மூவரின் பெயர்களைத் தொகுத்துத் ‘திருத்தொண்டத் தொகை’
என்னும் திருப்பாட்டு ஒன்றைச் சுந்தரர் பாடியுள்ளார். இப் பாட்டை அடிப்படையாகக் கொண்டு, பின்னர்த் தோன்றிய
நம்பியாண்டார் நம்பிகள் ‘திருத்தொண்டர் திருவந்தாதி’ என்னும் நூல்
ஒன்றை இயற்றினார். இவ் வந்தாதியை அடிப்படையாகக் கொண்டுதான்
சேக்கிழார் திருத்தொண்டர் புராணம் என்னும் பெரிய புராணத்தை
இயற்றினார்.

திருவாரூரில் கோயில் தொண்டு செய்தும் ஆடியும் பாடியும்
தியாகேசனை வழிபட்டுவந்த பதியிலாரானவரும் உருத்திர கணிகையர்
குலத்துத் தோன்றியவருமான பரவையார் என்பவரைச் சுந்தரர் மணந்தார்.
திருவொற்றியூரில் வேளாளர் குலத்துப் பிறந்த சங்கிலியார் என்ற மற்றொரு
பெண்ணையும் பின்னர் அவர் மணம் புரிந்தார்.

சுந்தரமூர்த்தி சுவாமிகள் சேரநாட்டு வேந்தரான சேரமான் பெருமாள்
என்பவருடைய நட்பைப் பெற்றவராய் அவர்பால் மிகவும்
ஈடுபாடுடையவரானார். அவருடைய அழைப்புக்கு இணங்கி அவர்
சேரநாட்டுக்குச் சென்றுவந்தார். கொங்கு நாட்டில் திருமுருகன்பூண்டிக்கு
அண்மையில் ‘வடுகர்’ என்ற வழிப்பறி கள்வர்கள் சுந்தரருடைய
பொருள்களைக் கவர்ந்தனர் என்று அவருடைய தேவாரப் பதிகம் ஒன்றினால்
அறிகின்றோம். அவிநாசியில் பல ஆண்டுகட்கு முன்பு முதலையுண்ட
பார்ப்பனச் சிறுவன் ஒருவனைச் சுந்தரர் மீண்டும் அழைத்துக் கொடுத்தார்
என்று பெரிய புராணம் கூறும். இவர் பாடிய அவிநாசிப் பதிகத்தில்
‘....புரைக்காடு சோலைப் புக்கொளியூர் அவிநாசியே கரைக்கால் முதலையைப்
பிள்ளை தரச் சொல்லு காலனையே’ என்று வரும் சொற்களை அந்
நிகழ்ச்சிக்குச் சான்றாக எடுத்துக்காட்டுவர்.

சுந்தரர் பதினெட்டு ஆண்டுகள் இவ்வுலக வாழ்வில் தங்கினார்.
இறுதியில் சேரமான் பெருமாளுடன் தம் பூத உடம்புடன் கயிலைக்குச் சென்று
சிவபெருமானின் திருத்தொண்டில் அமர்ந்தார் என்று சேக்கிழார் கூறுகின்றார்.
கயிலைக்குச் செல்லத் தொடங்குமுன்பு தம் ஊன் உடம்பு அறிவு உடலாக
மாறிற்று என்றும் தாம் மரணத்தை வென்றுவிட்டதாகவும் இவர் தம் பதிகம்
ஒன்றில் தெரிவிக்கின்றார்.

சுந்தரரின் பாடல்களில் இறைவனிடத்தில் அவர் கொண்டிருந்த
இடையறாத அன்பு மட்டுமன்றிப் பல இலக்கியச் சுவைகளையும்
நுண்மைகளையும் கண்டு இன்புறலாம். நகைச்சுவை, பிணக்கு, கொஞ்சுதல்,
கெஞ்சுதல், மிஞ்சுதல், சினம் ஆகிய பல மெய்ப்பாடுகளையும் இவர் தேவாரப்
பாடல்களில் காணலாம்.

திருஞானசம்பந்தரும் திருநாவுக்கரசரும் முத்திபெற்ற பிறகு சில
ஆண்டுகளில் சுந்தரர் பிறந்தார் என்று கொள்ளுவதற்குச் சான்றுகள் உள.
இவர் கி.பி. ஏழாம் நூற்றாண்டின் இறுதியிலும் எட்டாம் நூற்றாண்டின்
தொடக்கத்திலும் வாழ்ந்தவர் எனச் சிலர் கருதுவர். சுந்தரர் தம்
திருத்தொண்டத் தொகையில் ‘கடல் சூழ்ந்த உலகெலாம் காக்கின்ற பெருமான்
காடவர் கோன் கழற்சிங்கன் அடியார்க்கும் அடியேன்’ என்று தாம் வாழ்ந்த
காலத்து ஆட்சி புரிந்துவந்த பல்லவ மன்னனைக் குறிப்பிடுகின்றார்.
கழற்சிங்கன் என்னும் பெயரில் ‘கழல்’ என்பது கழலையணிந்தவன் என்று
பொருள் விரியும். சிங்கன் என்பவன் கழலை யணிந்த மன்னவன். பல்லவர்
பரம்பரையில் இரண்டு சிங்கர்கள் அதாவது சிம்மர்கள் அரசாண்டு வந்தனர்.
ஒருவன் முதலாம் நரசிம்மவர்மன். இவனே வாதாபி கொண்டவன். அடுத்தவன்
இராசசிம்மன் என்று வழங்கும் இரண்டாம் நரசிம்மனாவான். இவ்விரு
மன்னருள் முதலாம் நரசிம்மவர்மன் திருஞானசம்பந்தர், அப்பர் காலத்தவன்.
எனவே, இவ்விரு சமய குரவர்களுக்கும் பிந்தியவரான சுந்தரர் இவன்
காலத்தராக இருக்க முடியாது. ஆகவே, இவரை இரண்டாம் நரசிம்மவர்மன்
காலத்தவராகக் கொள்ளுதலே பொருத்தமானதாகக் காணப்படுகின்றது. சில
ஆய்வாளர் இவரை ஒன்பதாம் நூற்றாண்டில் வாழ்ந்தவராகக் கருதுகின்றனர்.
அது ஒப்பத் தக்கதன்று.

இந்த இரண்டாம் நரசிம்மன் சிவசூடாமணி என்று புகழ்ந்து பாராட்டப்
பட்டவன். காஞ்சிபுரம் கைலாசநாதர் கோயிலை எழுப்பியவன்; இரண்டாம்
நரசிம்மவர்மன் காலம் கி.பி. 690-728. சுந்தரரை எடுத்து வளர்த்த
நரசிங்கமுனையரையர் பல்லவருக்குத் திறை செலுத்தி வந்தவர். சுந்தரர்
காலத்தில் பல்லவரும், சேரரும், சோழரும், பாண்டியரும் ஒன்றுபட்டு வாழ்ந்த
காலம் என்று கருதலாம். சேரமான் பெருமாள் சுந்தரருடன் மதுரைக்குச்
சென்றதும் அங்கு இவ்விருவரையும் பாண்டிய மன்னனும் அப்போது
அவனுடன் இருந்த சோழன் ஒருவனும் வரவேற்றார்கள் என்பதே இதற்குச்
சான்றாம்.

தேவாரப் பாடல்கள் யாவும் இசையுடன் பாடவேண்டியவை.
அக்காலத்தில் தமிழ்ப் பண்கள் சீரும் சிறப்பும் பெற்று மக்களால்
பயிலப்பட்டு வந்தன. தமிழ்ப் பண்களுள் பகலில் பாட வேண்டியவை என்றும்,
இரவில் பாட வேண்டியவை என்றும் பாகுபாடு உண்டு. தேவார ஆசிரியர்
காலத்தில் பயின்று வந்த பண்களின் தொகை நூற்று மூன்றாகும். ‘ஏழிசையாய்,
இசைப்பயனாய்’ என்று சுந்தரர் இறைவனைப் பாராட்டிப் பாடுவதிலிருந்து
அவருடைய நாள்களில் இசைக்கு அளிக்கப்பட்டிருந்த பெருஞ் சிறப்பானது
தெளிவாகின்றது. இசையை வளர்ப்பதற்கென்றே பாணர்கள் என்பவர்கள்
தமிழகத்தில் பண்டைய காலந்தொட்டு ஒரு தனிக் குலமாக வாழ்ந்து
வந்துள்ளனர் என்பது முன்னரே கூறப்பட்டுள்ளது.

**ஆழ்வார்கள்**

பல்லவர்கள் காலத்தில் வைணவமும் கிளர்ச்சியுற்று எழுந்தது.
இரண்டாம் நந்திவர்மன் காஞ்சிபுரத்தில் வைகுண்டப் பெருமாள் கோயில்,
பரமேசுர விண்ணகரத்துக் கோயில், மதங்கேசுரர் கோயில் ஆகியவற்றை
எழுப்பினான். அவனுடைய பட்டத்தரசி முத்தீசுரர் கோயிலைக் கட்டினாள்.
இந் நந்திவர்மன் காலத்தில் வாழ்ந்தவர் திருமங்கையாழ்வார். இவருடைய
பாசுரங்கள் நாலாயிரத் திவ்வியப் பிரபந்தத்தில் ‘பெரிய திருமொழி’ என்னும்
பெயரில் இரண்டாம் ஆயிரமாகத் தொகுக்கப்பட்டுள்ளன. திருமங்கை
யாழ்வாரின் பாசுரங்கள் முழுமைக்கும் பண்களும் தாளங்களும் வகுக்கப்
பட்டிருந்தன என்பது அவற்றுக்குப் பேருரைகள் வழங்கியவர்களின்
வாக்கினால் தெரிந்துகொள்ளலாம். இவருடைய பாடல்களில் எட்டாம் பத்து,
ஏழாம் திருமொழியின் இறுதிப்பாட்டில் ‘..... தமிழ்இவை விழுமிய
இசையினோடு ஒலிசொலும் அடியவர் உறுதுயர் இலரே’ என்னும் குறிப்பு
இவ்வுண்மையை எடுத்துக் காட்டுகின்றது. வைணவ சமயத்தில் நெஞ்சை
அள்ளும் பாடல்களைப் பாடித் தமிழகத்தில் பக்தி வெள்ளம்
பெருக்குவித்தவர்கள் ஆழ்வார்கள். அவர்களுள் சிலர் சைவக் குரவரின்
உடன் காலத்தவர் ஆவார்கள். ஆழ்வார்கள் பன்னிருவர். அவர்களுள்
ஒருவர் ஆண்டாள் என்பவர். தமிழகத்தின் பல இடங்களிலும்
தோன்றியவர்கள் ஆழ்வார்கள். நால்வர் பல்லவ நாட்டைச் சார்ந்தவர்கள் ;
சோழ நாட்டினர் மூவர்; சேர நாட்டினர் ஒருவர்; பாண்டிய நாட்டைச்
சார்ந்தவர் நால்வர். அவர்கள் பொய்கையாழ்வார், பூதத்தாழ்வார்,
பேயாழ்வார், திருமழிசையாழ்வார், நம்மாழ்வார், மதுரகவியாழ்வார்,
பெரியாழ்வார், ஆண்டாள் நாச்சியார், குலசேகராழ்வார்,
தொண்டரடிப் பொடியாழ்வார், திருப்பாணாழ்வார், திருமங்கையாழ்வார்
என்னும் திருநாமம் சூடியவர்கள். இப் பன்னிருவரும் தமிழகத்தில் கி.பி. 500
ஆம் ஆண்டு முதல் கி.பி 800 ஆம் ஆண்டு வரையிலான ஒரு கால
அளவில் வாழ்ந்தவர்கள் என ஆய்வாளர் சிலர் கருதுவர். வைணவ சமயம்
பல்லவ நாட்டில் தோன்றிச் சோழ நாட்டில் வளர்ந்து பாண்டி நாட்டில்
மலர்ச்சியுற்றது. ஆழ்வார்களுள் பெரிதும் போற்றப்படுபவரான நம்மாழ்வார்
தென்பாண்டி நாட்டில் தோன்றியவர். ஆழ்வார்கள் பல குலத்தைச்
சார்ந்தவர்கள். நம்மாழ்வார் வேளாளர்; பெரியாழ்வார் ஸ்ரீ வைணவ
அந்தணர்; திருமங்கையாழ்வார் கள்ளர் மரபைச் சார்ந்தவர்;
திருப்பாணாழ்வார் தீண்டாதார் என்று அக்காலத்தில் கருதப்பட்ட பாணர்
குலத்தில் வந்தவர்.

இப்பன்னிரு ஆழ்வார்களும் பாடிய பாசுரங்களும் சேர்ந்துள்ள தொகை
நூலுக்கு நாலாயிரத் திவ்வியப் பிரபந்தம் என்று பெயர் வழங்குகின்றது.
முதலாயிரத்தில் பெரியாழ்வார், ஆண்டாள் நாச்சியார், குலசேகரப் பெருமாள்,
திருமழிசையாழ்வார், தொண்டரடிப் பொடியாழ்வார், திருப்பாணாழ்வார்,
மதுரகவியாழ்வார் ஆகியவர்களின் பாடல்கள் அடங்கியுள்ளன.
இவ்வாயிரத்துக்குத் ‘திருமொழி’ என்று பெயர். இரண்டாம் ஆயிரத்தில்
திருமங்கை யாழ்வாரின் பாசுரங்கள் மட்டும் தொகுக்கப்பட்டுள்ளன. இவ்
வாயிரத்துக்குப் ‘பெரிய திருமொழி’ என்று பெயர். மூன்றாம் ஆயிரத்தில்
பொய்கையாழ்வார், பூதத்தாழ்வார், பேயாழ்வார் ஆகியவர்களின்
பாடல்களுடன் திருமழிசை யாழ்வார், நம்மாழ்வார், திருமங்கை யாழ்வார்
ஆகியவர்களுடைய பாடல்கள் சிலவும் சேர்ந்துள்ளன ; இவ்வாயிரத்துக்கு
‘இயற்பா’ என்று பெயர். நான்காம் ஆயிரத்தில் சேர்க்கப்பட்டுள்ள பாசுரங்கள்
யாவும் நம்மாழ்வார் அருளியவை. இவ் வாயிரத்துக்குத் ‘திருவாய் மொழி’
என்று பெயர்.

வைணவக் கோயில்களில் மூர்த்தியினண்மையில் அமர்ந்து நாலாயிரப்
பிரபந்தப் பாடல்கள் பாராயணம் செய்யும் வழக்கம் உண்டு. வைணவ
மரபுக்குக் கிடைத்துள்ள உரிமையாகும் இது. இவ் வுரிமையை இன்றளவும்
சைவக் கோயில்களில் திருமுறைகள் ஓதுவதற்குப் பெறவில்லை என்பது
குறிப்பிடத்தக்கது. மூர்த்திக்கு அண்மையில் வடமொழி மந்திரங்கள்
உச்சரிப்பதும், தொலைவில் குறிப்பிட்ட இடத்துக்கப்பால் நின்று ஓதுவார்கள்
திருமுறைப் பாடல்கள் இசைப்பதும் மரபாக
இருந்து வருகின்றது. தமிழகத்தில் ‘தென்னாடுடைய சிவன்’ கோயிலில்
தமிழிசை முழங்கும் உரிமையைச் சைவ வழிபாட்டினர் பெறவில்லையா?
அல்லது பெற்றிருந்த உரிமையை இழந்து விட்டார்களா? அப்படியாயின்
இழந்த உரிமையை மீண்டும் பெறுவதற்கு அவர்கள் முயன்றார்களா என்பதற்கு
வரலாற்றுச் சான்றான விளக்கம் கிடைக்கவில்லை.

தேவார ஆசிரியர்களால் பதிகங்கள் பாடப்பெற்ற கோயில்களுக்குப்
‘பாடல் பெற்ற தலங்கள்’ என்று பெயர் வழங்குகின்றது. அக் கோயில்கள்
இன்றும் மங்காத புகழுடன் விளங்கி வருகின்றன. அதைப்போலவே,
ஆழ்வார்கள் ‘மங்களாசாஸனம்’ செய்த திருப்பதிகள் புகழொளி குன்றாமல்
இன்றளவும் சிறப்புற்றுக் காணப்படுகின்றன.

ஆழ்வார்கள் இறைவனிடத்தில் அயராத ஈடுபாடும், ஆன்மிக உறவும்
பெற்றிருந்தார்கள். எனினும், மக்களிடையே வாழ்ந்திருந்து மக்கள்
ஒழுக்கத்தை வளர்த்தும், திருமாலிடம் அன்பைப் பெருக்கியும் பெரும்பணி
யாற்றி வைணவத்தை வளர்த்தார்கள். சைவ சமய குரவர்களைப் போன்றே
ஆழ்வார்களும் சமணத்தையும் பௌத்தத்தையும் வன்மையாகக் கண்டித்து
வந்தனர். ‘புலையறமாகி நின்ற புத்தொடு சமணம்’ என்றும், ‘தர்க்க சமணர்’
என்றும், ‘சாக்கியப் பேய்கள்’ என்றும் ஆழ்வார்கள் பாடியுள்ளனர். அவர்கள்
பல இடங்களில் சூனிய வாதிகளையும் வெறுத்துப் பாடியுள்ளனர்.

திருமாலின் அவதாரமானவரான கண்ணனைக் குழந்தையாகக் கொண்டு
பெரியாழ்வார் பாடிய பாசுரங்கள் தமிழ் இலக்கியத்தில் ஒப்புவமை
இல்லாதவையாம். ஆண்டாள் நாச்சியார் கண்ணன்மேல் பாடிய அகத்துறைப்
பாடல்கள் தெவிட்டாத இனிமையும், பேரின்பப் பெருக்கும்கொண்டு
திகழ்கின்றன. திருமங்கையாழ்வார் பெண் ஒருத்தி மடலூரத் துணிந்தாளெனப்
பாடியுள்ளார். அவருடைய வாக்கில் அகப்பொருள் இலக்கணமே புரட்சி
பெறுகின்றது. பெண்கள் மடலூரும் மரபு தமிழ் இலக்கணத்தில் காணமுடியாத
தொன்றாகும். பல்லவன் மல்லையர் கோன், அபிமானதுங்கன், பருப்பதத்துக்
கயல்பொறித்த பாண்டியர் குலபதி, தொண்டயர்கோன், கச்சி வயிரமேகன்,
பரமேச்சுரப் பல்லவன், தில்லைச் சித்திரகூடத்துக்குப் பொன்னும் மணியும்
தந்தவன், திருநாங்கூர் மன்னன், கோச்செங்கணான்,
மலையரையன், குணபரன் என்ற மன்னர்களின் பெயர்கள் பிரபந்தப்
பாடல்களில் இடம் பெற்றுள்ளன.

நம்மாழ்வாருடைய பாசுரங்கள் வைணவர்களுடைய ஈடுபாட்டை மிகவும்
பெற்றுள்ளன. உபநிடதங்களின் கருத்துகள் யாவும் நம்மாழ்வாரின்
திருவாய்மொழியில் அடங்கியிருப்பதாக வைணவர்கள் போற்றிப்
பரவுகின்றனர். நம்மாழ்வார் வேளாளராயினும் அவருக்கு மதுரகவி என்பார்
தலைசிறந்த சீடராக அமர்ந்தார். மதுரகவி யாழ்வார் ஓர் அந்தணர். பன்னிரு
ஆழ்வார்களுள் இவரும் ஒருவர்.

ஆண்டாள் நாச்சியார் இளம் வயதிலேயே திருவரங்கத்துக் கண்ணன்
மேல் ஆராத காதல் கொண்டு பல அகத்துறைப் பாடல்கள் பாடியுள்ளார்.
அக் காதல் முதிர்ந்து திருவரங்கம் கோயில் கருவறைக்குள் மணப்பெண்
கோலத்துடன் நுழைந்து கண்ணபெருமானுடன் கலந்துவிட்டனள் எனக்
கூறுவர். இவர் பாடிய ‘வாரணமாயிரம்’ என்னும் பாசுரம் தரும்
குறிப்புகளிலிருந்து இவர் காலத்திய மணவினை நடைமுறைகளையறிந்து
கொள்ளலாம். ஆண்டாள் நாச்சியார் ஸ்ரீவில்லிபுத்தூரில் பெரியாழ்வாரின்
வளர்ப்பு மகளாக வளர்ந்து கோதை என்னும் பெயர் பூண்டு, தம்மை
முற்காலத்திய கோபிகைப் பெண்களுள் ஒருத்தியாகவே கருதிக்
கண்ணனையடைய நோன்பு நோற்றவர். ஆயர்பாடி இளம் கன்னிப் பெண்கள்
மார்கழி மாதம் விடியற்காலையில் ஒருத்தியையொருத்தி எழுப்பிப் பாவை
நோன்பு நோற்றுக் கண்ணனையடைந்த பேரின்பத்தைத் திருப்பாவைப்
பாடல்களில் இவர் பாடியுள்ளார். முப்பது பாடல்கள் கொண்டது இத்
திருப்பாவை. வைணவர்கள் இப் பாடல்களை மார்கழி மாதங்களில் நாடோறும்
வைகறையில் பாராயணம் செய்து வருகின்றனர்.

**மாணிக்கவாசகர்**

சைவ சமய குரவருள் நான்காமவராக வைத்துப் போற்றப்படுபவர்
மாணிக்கவாசகர். இவர் பாடிய பாடல்களுக்குத் ‘திருவாசகம்’ என்பது பெயர்.
திருக்கோவையார் என்னும் அகத்துறை நூல் ஒன்று சிதம்பரம்
நடராசரின்மேல் பாடியுள்ளார். திருவாசகமும் திருக்கோவையாரும் சைவத்
திருமுறைகள் பன்னிரண்டுள் எட்டாம் திருமுறையாகத் தொகுக்கப்
பெற்றுள்ளன. மாணிக்கவாசகரின் பிள்ளைப் பெயர் திருவாதவூரர் என்பது.
அவருடைய பாடல்களைக் கேட்டுமகிழ்ந்த சிவபெருமான் அவருக்கு
மாணிக்கவாசகர் என்று பெயர் சூட்டினார் 
எனப் புராணங்கள் கூறுகின்றன. பெரும்பற்றப்புலியூர் நம்பி (கி.பி.13ஆம்
நூற்றாண்டு) இயற்றிய திருவிளையாடற் புராணத்திலும், பரஞ்சோதி முனிவர்
(கி.பி. 17ஆம் நூற்றாண்டு) பாடிய திருவிளையாடற் புராணத்திலும், இவருக்குப்
பிந்திய காலத்தவரான கடவுள் மாமுனிவர் இயற்றிய திருவாதவூரர்
புராணத்திலும், இப்பால் எழுந்த திருவுத்தரகோசமங்கைப் புராணம்,
திருப்பெருந்துறைப் புராணம் ஆகிய தலபுராணங்களிலும் மாணிக்கவாசகரின்
வரலாறு விரிக்கப்படுகின்றது.

மதுரையை அரசாண்டுவந்த பாண்டிய மன்னனிடம் இவர் அமைச்சராகப்
பணியாற்றி வந்தார். அவனுக்காக இவர் குதிரைகள் வாங்கச் சென்றதும்,
சிவபெருமானின் திருவருள் நோக்கத்தைப் பெற்றதும், குதிரை வாங்க
மன்னன் இவரிடம் ஒப்படைத்த பொருளைக் கொண்டு இவர்
திருப்பெருந்துறையில் கோயில் ஒன்றை எழுப்பியதும், அதற்காகப் பாண்டியன்
இவரை ஒறுத்ததும், சிவபெருமான் இவரை ஆட்கொண்டதும்
இப்புராணங்களில் விளக்கமாக அறியலாம். மாணிக்கவாசகர் தம் அமைச்சுப்
பதவியைத் துறந்து சிவவழிபாட்டில் ஆழ்ந்து திருவாசகப் பாடல்களையும்,
திருக்கோவையாரையும் பாடினார். சிதம்பரத்தில் திருச்சிற்றம்பலத்தில்
நடம்புரியும் மெய்ப்பொருளே தம் பாடல்களின் உட்பொருள் என்று கூறித்
திருச்சிற்றம்பலத்துக்குள் கலந்துவிட்டார் என்பது செவிவழிச் செய்தி.
மாணிக்கவாசகரும் கன்னிப்பெண்கள் பாவை நோன்பு நோற்பதாகக்
கருத்துட்கொண்டு திருவெம்பாவை என்னும் நூல் ஒன்று பாடியுள்ளார். இது
இருபது பாடல்கள் கொண்டது. இப் பாடலுக்குப் பலர் பலவகையில் பொருள்
கொள்ளுவர். நவசக்திகள் ஒருவரையொருவர் எழுப்புவதாகவும், சிறு பெண்கள்
ஒருத்தியை ஒருத்தி அழைத்துக்கொண்டு சிவபெருமான் பேர் பாடிக் கொண்டு
பாவை நோன்பு நோற்கச் செல்லுவதாகவும் இப்பாடல்கள் அமைந்துள்ளன
என்று சிலர் மாறுபட்டுக் கூறுகின்றார்கள். திருவெம்பாவைப் பாடல்களில்
கிடைக்கும் அகச் சான்றுகளைக் கொண்டு ஆயும்போது, கோயில் பிணாப்
பெண்கள் (அதாவது கோயிற்பணிக்கு என விடப்பட்ட பதியிலார் பெண்கள்)
ஒருத்தியை யொருத்தி வைகறையில் எழுப்பிக் கொண்டு சிற்றம்பலவன் சீர்பாடி
நீர்த் துறையில் நீராடிப் பாவை நோன்பு நோற்றனர் என்று கொள்ளுவதே
சாலப் பொருத்தமானதாகத் தோன்றுகின்றது.

திருவாசகப் பாடல்கள் மிகவும் இனிமையானவை ; கன்னெஞ்சையும்
கரைத்து நெகிழத்து உருக்கக்கூடிய தன்மை வாய்ந்தவை.
திருவாசகத்துக்கு உருகாதார் ஒரு வாசகத்துக்கும் உருகார்’ என்று
தொன்றுதொட்டுவரும் கூற்று ஒன்று உண்டு. ‘திருவாசகம் இங்கு ஒருகால்
ஓதின் கருங்கல் மனமும் கரைந்து உருகக் கண்கள் தொடுமணல் கேணியில்
சுரந்து நீர் பாய, மெய்ம்மயிர் பொடிப்ப விதிர்விதிப்பு எய்தி, அன்பர்
ஆகுநர் அன்றி மன்பதை உலகில் மற்றையர் இலரே’ என்று துறைமங்கலம்
சிவப்பிரகாச சுவாமிகளும், ‘வான்கலந்த மாணிக்க வாசக நின் ! வாசகத்தை
நான் கலந்து பாடுங்கால், நற் கருப்பஞ் சாற்றினிலே, தேன்கலந்து பால்கலந்து
செழுங்கனித் தீஞ்சுவை கலந்து என் ஊன் கலந்து உயிர் கலந்து உவட்டாமல்
இனிப்பதுவே’ என்று இராமலிங்க அடிகளாரும் வியந்து பாடியுள்ளார்.

இலங்கையிலிருந்து வந்த பௌத்தர்களை வாதில் வென்று சைவத்துக்கு
வெற்றி தேடிக்கொடுத்தார் மாணிக்கவாசகர் என்று புராணங்கள் கூறுகின்றன.
சிவபெருமானின் திருப்புகழைப் பாடிக்கொண்டே பெண்கள் உந்தீ பறத்தல்,
தோணோக்கம் ஆடுதல், பூவல்லி கொய்தல், பொன்னூசல் ஆடுதல்,
அம்மானை விளையாடுதல் போன்ற விளையாட்டுகளை ஆடுவதைப்போல் பல
இனிய பாடல்களை இவர் பாடியுள்ளார்.

திருவாசகத் தொகுப்பில் முதலிடம் பெற்றுள்ள ‘சிவபுராணம்’ என்னும்
பாடலானது ‘நமச்சிவாய’ என்று தொடங்குகின்றது. இறுதியாக
வைக்கப்பட்டுள்ள ‘முத்திநெறி யறியாத’ என்று தொடங்கும் பதிகத்தில்
மாணிக்கவாசகர் ‘சித்தமலம் அறுவித்துச் சிவமாக்கி எனை ஆண்ட அத்தன்
எனக்கு அருளியவாறு ஆர்பெறுவார் அச்சோவே !’ என்று வியந்து
கூறுகின்றார். அவர் தாமே சிவம் ஆனதாக உள்ளது அவர் கூற்று. ஆன்மா
சிவமாக மாறுவது என்னும் தத்துவம் சமய குரவர் ஏனைய மூவர் வாக்குகளில்
காணப்படவில்லை.

‘நானே பிரமம்’ என்ற அத்துவித வேதாந்தக் கொள்கை மாணிக்கவாசகர்
காலத்தில் தமிழகத்தில் சூறாவளியைப்போலச் சுழன்றடித்து வந்ததென்று
தெரிகின்றது. இக் கொள்கைக்குத் தமிழகத்தில் மாயாவாதம் என்று பெயர்
வழங்கி வந்தது. இவ் வத்துவிதக் கொள்கையை நாடு முழுவதிலும் பரவச்
செய்தவர் ஆதிசங்கரராவார்.

மாணிக்கவாசகர் வாழ்ந்திருந்த காலத்தைப் பலர் பலவாறாக
அறுதியிட்டுள்ளனர். இவர் தேவார ஆசிரியர் மூவர்க்கும் முந்தியவர் என்று
சிலரும் பிந்தியவர் என்று சிலரும் கூறுவர். மறை
மலையடிகளார் ‘மாணிக்கவாசகர் கால ஆராய்ச்சி’ என்னும் தம் நூலில்
மாணிக்கவாசக சுவாமிகள் திருஞான சம்பந்தருக்கும் முற்பட்டவர் என்று
வரையறை செய்துள்ளார். ஆனால், இக் கொள்கை, பிற்கால ஆய்வாளரின்
உடம்பாட்டைப் பெறவில்லை. மாணிக்கவாசகர் தேவார ஆசிரியர் மூவர்க்கும்
காலத்தால் பிந்தியவர் என்று கருதுவதற்குப் பல சான்றுகள் உள்ளன.
திருவாசகமும் திருக்கோவையாரும் எட்டாம் திருமுறையாகச் சேர்க்கப்பட்ட
காலத்திலேயே மாணிக்கவாசகர் தேவார ஆசிரியர் மூவர்க்கும் பிற்பட்டவர்
என்ற கருத்து வேரூன்றி விட்டிருக்க வேண்டும். அன்றேல், இவருடைய
பாடல்கள் முதல் திருமுறையாக வகுக்கப்பட்டிருக்கும். சுந்தரமூர்த்தி
சுவாமிகளும் தம் திருத்தொண்டத் தொகையில் மணிவாசகரைச்
சேர்க்கவில்லை. மாணிக்கவாசகர் திருக்கோவையாரில் ‘வரகுணனாம்
தென்னவன் ஏத்தும் சிற்றம்பலத்தான்’ என்று தம் காலத்து வாழ்ந்திருந்த
பாண்டிய மன்னனை வாழ்த்தியுள்ளார். இவ் வரகுணன் சிவபக்தன். இவனைப்
பிற்காலத்தவரான பட்டினத்தடிகளாரும் பாராட்டியுள்ளார். பாண்டியர்
பரம்பரையில் வரகுணன் என்ற பெயருடைய மன்னர் இருவர் ஆட்சி புரிந்து
வந்துள்ளனர். முன்னவன் கி.பி862-880 ஆண்டுகளில் வாழ்ந்தவன்.
இவ்விருவருள் இரண்டாம் வரகுணனே திருக்கோவையாரிலும், பட்டினத்தாரின்
பாடலிலும் பராட்டப்படுபவன் என்பதற்குச் சான்றுகள் உள்ளன. ஆதிசங்கரர்
தாம் பாடிய சௌந்தரியலகரியில் ஞானசம்பந்தரைக் குறிப்பிட்டுள்ளார்.
எனவே, இவருடைய காலம் எட்டாம் நூற்றாண்டிற்கு முற்பட்டதாகும்.
சங்கரரின் ‘மிண்டிய மாயாவாதம்’ என்ற தத்துவத்தைக் குறிப்பிட்ட
மாணிக்கவாசகர், காலத்தால் சங்கரருக்குப் பிற்பட்டவர் எனக் கொள்ளல்
பொருத்தமுடைத்து. தேவார ஆசிரியர்கள் பாடாத கோயில்கள் பல
திருவாசகத்தில் இடம் பெற்றுள்ளன. எனவே, மாணிக்கவாசகர் இரண்டாம்
வரகுணபாண்டியன் (கி.பி. 862-880) காலத்தில் வாழ்ந்தவர் எனக்
கொள்ளுதலே சாலவும் ஏற்புடைத்தாகும்.

சைவத் திருமுறைகளில் பத்தாம் திருமுறையாகத் தொகுக்கப்பட்டிருப்பது
‘திருமந்திரம்’ என்னும் நூலாகும். இதன் ஆசிரியர் திருமூலர் ஆவார். இவர்
திருத்தொண்டத் தொகையில் நாயன்மார் அறுபத்து மூவருள் ஒருவராக
வைத்து எண்ணப்படுகின்றார்.

திருமந்திரம் மூவாயிரம் செய்யுள்கள் கொண்டுள்ளது. இந்நூல் ஆதியில்
எண்ணாயிரம் பாடல்களைக் கொண்டிருந்ததென்றும் சிலர் கருதுகின்றனர்.
சுந்தரரின் திருத்தொண்டத் தொகையில் இடம் பெற்றுள்ளதால் திருமூலர்
8ஆம் நூற்றாண்டுக்கு முற்பட்டவராதல் வேண்டும். தேவார ஆசிரியர்களின்
பாடல்களில் காணப்படும் சொற்றொடர்களும் கருத்துகளும் திருமந்திரத்தில்
பல இடங்களில் எடுத்தாளப்பட்டிருப்பதைக் காணலாம். ஆகவே, திருமூலர்
கி.பி. ஏழாம் நூற்றாண்டுக்குப் பிற்பட்டு வாழ்ந்தவர் எனக் கொள்ளல் தகும்.

‘சித்தாந்தம்’ என்னும் சொல்லையும், ‘சமரச சன்மார்க்கம்’ என்னும்
சொற்றொடரையும் முதன் முதல் ஆண்டவர் திருமூலர் ஆவார். சித்தாந்தம்
என்னும் சொல் பிறகு சைவ சித்தாந்த நூல்களுள் சேர்ந்துவிட்டது. ‘சமரச
சன்மார்க்கம்’ என்னும் மேலாம் நிலையைப் பிற்காலத்தவர்களான
தாயுமானவரும் இராமலிங்க அடிகளும் விரித்து விளக்கியுள்ளனர்.

சைவ ஆகம முடிபுகளும், தந்திரங்களும், மந்திரங்களும், சக்தி
வழிபாடும் திருமந்திரத்தில் மிகுதியாய் இடம் பெற்றுள்ளன. யோக நிலைகளை
விளக்கும் நூலாகவும் திருமந்திரம் விளங்குகின்றது. சமயத்திலும்
தத்துவங்களிலும் எழுந்த மிக அரிய கருத்துகளும், மெய்யறிவு
கைவந்தவர்களின் அனுபவ நிலைகளும், மக்கள் வாழவேண்டிய நிலைகளும்
திருமந்திரத்தில் திருமூலரால் விளக்கப்பட்டுள்ளன. அவருடைய பாடல்கள்
பல, பொருள் விளக்கம் எளிதில் காணவியலாதவாறு சொல்லமைப்புக்
கொண்டுள்ளன. இந் நூல், அடிக்கு நான்கு சீர்கள் கொண்ட கலிவிருத்தம்
என்னும் செய்யுள்களால் ஆனது. ‘ஒன்றே குலமும் ஒருவனே தேவனும்’
என்ற ஆன்ற கொள்கையைத் திருமூலர் வலியுறுத்துகின்றார். இறைவனுக்குச்
செய்யும் வழிபாடுகளால் வருந்தும் உயிர்களுக்கு ஒரு பயனும் கிடைக்காது
எனவும், ஆனால் வருந்தும் உயிர்கட்குச் செய்யும் நலம் இறைவனுக்குச்
செய்யும் வழிபாடாக மலரும் என்றும் கூறி அவர் திருநாவுக்கரசரைப்
போலவே உயிர்கட்குத் தொண்டு செய்வதன் பயனை வலியுறுத்துகின்றார்.

களப்பிரர் காலத்திலும் பல்லவர் காலத்திலும் ஒழுக்க நூல்களேயன்றி
இலக்கிய நூல்களுள் சிலவும் இயற்றப்பட்டன. அவற்றுள் சிறந்தது
முத்தொள்ளாயிரம் என்னும் ஒரு நூல் ஆகும். இந்நூலில் சேர சோழ
பாண்டிய மன்னர்கள் பாட்டுடைத் தலைவர்களாகக் காட்சியளிக்கின்றனர். மூவேந்தரும் தனித்தனித்
தொள்ளாயிரம் பாடல்களால் பாடப்பட்டமையால் இந் நூலுக்கு
முத்தொள்ளாயிரம் என்னும் பெயர் எய்தியது. இந் நூல் முழுவதும்
கிடைக்கவில்லை. இப்போது கிடைத்துள்ளவை நூற்றொன்பது பாடல்களேயாம்.
இது வெண்பா வகைச் செய்யுளால் ஆனது. இந் நூற் பாட்டுகள் யாவும்
சொற்செறிவும் பொருள் இனிமையும் வாய்ந்தவை. இந் நூலைப் பாடினார்
பெயரும் வரலாறும் தெரியவில்லை. இவர் கி.பி. 6ஆம் நூற்றாண்டில்
வாழ்ந்தவரென ஆய்வாளர் கருதுகின்றனர்.

சமண சமயம் செழிப்புற்று விளங்கிய காலமாகிய கி.பி. 5ஆம்
நூற்றாண்டில் கிளி விருத்தம், எலி விருத்தம், நரி விருத்தம் என்னும் நூல்கள்
இயற்றப்பட்டுப் பெரிதும் மக்கள் கருத்தைக் கவர்ந்திருந்தன எனத்
தெரிகின்றது. இவை சமண சமய ஒழுக்கத்தை வலியுறுத்தின.் யாக்கை
நிலையாமையும், செல்வம் நிலையாமையும், பொய், கொலை, களவு, காமம்,
கள் ஆகியவற்றால் மக்களுக்கு ஏற்படும் தீங்குகளும் இந் நூல்களில்
விரித்துரைக்கப்பட்டன.

பதினோராம் சைவத்திருமுறையில் காரைக்கால் அம்மையார் நூல்கள்
நான்கு இடம் பெற்றுள்ளன. இவ்வம்மையாரைச் சுந்தரர் தம் திருத்தொண்டத்
தொகையில் அறுபத்துமூன்று நாயன்மார்களுள் ஒருவராகச் சேர்த்துப்
பாடியுள்ளார். இவ்வம்மையார் காரைக்காலில் பிறந்து, வாழ்க்கைப்பட்டு, பிறகு
உலகை வெறுத்துச் சிவபெருமானை வேண்டிப் பேயுருவம் பெற்றுத்
திருவாலங்காட்டில் நடராசப் பெருமானின் எடுத்த திருவடியின்கீழ் என்றும்
இருந்தார் என்று சேக்கிழார் கூறுகின்றார். இவருடைய பாட்டுகளில்
வடமொழிச் சொற்கள் நிரம்ப உள்ளன. எனவே, வடமொழிச் சொற்கள்
தமிழில் பரவி இடம் பெற்ற ஒரு காலத்தில் இவ்வம்மையார் வாழ்ந்தவராதல்
வேண்டும். இவர் வீடு பெற்ற பெருமையையும், தூய்மையையும் திருவாலங்காடு
வாய்க்கப் பெற்றிருந்ததனால் அதன்மேல் அடியெடுத்து வைக்க அஞ்சித்
திருஞான சம்பந்தர் நகர்ப்புறத்தே ஒதுங்கித் தங்கியிருந்தார் என்று சேக்கிழார்
கூறுவார். எனவே, காரைக்கால் அம்மையார் திருஞானசம்பந்தருக்கு
முற்பட்டவர் என்பதில் ஐயமின்று. ஆகவே, ஏறத்தாழக் கி.பி. 5, 6ஆம்
நூற்றாண்டுகளில் இவ்வம்மையார் வாழ்ந்தவர் எனக் கொள்ளல்தகும்.

**நந்திக் கலம்பகம்**

தெள்ளாறெறிந்த மூன்றாம் நந்திவர்மன்மேல் பாடப்பட்ட நந்திக்
கலம்பகம் என்னும் நூல் பல்லவர் காலத்து எழுந்த நூல்களுள் சிறந்த
தொன்றாகும். இதை இயற்றியவர் இன்னார் என்பது தெரியவில்லை. இப்
பல்லவ மன்னனின் தம்பி ஒருவர் தம் அண்ணனை அறம்பாடிக் கொன்று
தாமே அரசுகட்டில் ஏறும் தீய எண்ணத்துடன் சில நச்சுச் சொற்களை
இடையிட்டு இந் நூலைப் புனைந்தார் என்று செவிவழி வரலாறு ஒன்று
உண்டு. இதற்குச் சான்றுகள் ஏதும் இல. அகச் சான்றுகளாகக் காட்டப்படும்
சில செய்யுள்களும் இடைச்செருகல்கள் என அறிஞர்களால் விலக்கப்
படுகின்றன. மூன்றாம் நந்திவர்மனை நந்திக் கலம்பகம் வானளாவப்
புகழ்கின்றது. இதில் இலக்கியச் சுவை ததும்புகின்றது; வரலாற்றுக் குறிப்புகள்
சிலவும் பொதிந்துள்ளன.

மூன்றாம் நந்திவர்மன் காலத்தில் பாரத வெண்பா என்றொரு நூலைப்
பெருந்தேவனார் என்பவர் பாடியதாகத் தெரிகின்றது. இந்நூல் முழுவதும்
இப்போது கிடைக்கவில்லை. சங்க காலத்தில் பாண்டியன் ஒருவன் ஆட்சியில்
பாரதம் ஒன்று இயற்றப்பட்டதாகச் சின்னமனூர்ச் செப்பேடுகள் கூறுகின்றன.
பிற்காலத்தில் மூன்றாங் குலோத்துங்கன் காலத்திலும் பாரத மொழிபெயர்ப்பு
ஒன்று எழுந்ததாகத் திருவலாங்காட்டுக் கல்வெட்டு ஒன்று தெரிவிக்கின்றது.

பல்லவ மன்னருள் முதலாம் மகேந்திரவர்மன் சில வடமொழி நூல்கள்
இயற்றி உள்ளான். தான் இசை வல்லவனென்னும் ஒரு விருதையும்
புனைந்திருந்தான். இவன் புதிய இசை ஒன்றை அமைத்தான். அதனால்
சங்கீர்ண ஜாதி என்றொரு சிறப்புப் பெயரும் பெற்றிருந்தான். குடுமியா மலை
என்றொரு குன்றின் மேல் உள்ள குடுமிநாதசுவாமி கோயில் பின்புறத்தில்
பெரும்பாறை ஒன்றின்மேல் இசைக்கலை நுணுக்கம் சிலவற்றைப் பொறித்து
வைத்தான். இப்பாறை பதின்மூன்றடிக்குப் பதினான்கடிப் பரப்புள்ளது.
குடுமியாமலை என்பது புதுக்கோட்டையைச் சார்ந்த குளத்தூர்த் தாலுக்காவில்
உள்ளது. இக் கல்வெட்டு வடமொழியில் பொறிக்கப் பட்டுள்ளதேனும், அது
கி.பி. ஏழாம் நூற்றாண்டில் வழங்கிவந்த இசையையே விளக்கி நிற்கின்றது
எனச் சிலர் கருதுகின்றனர். அண்மையில் பல அறிஞர்களும் அது
பிற்காலத்தில் தோன்றியதெனக் கூறுகின்றனர்.

முதலாம் மகேந்திரன் ‘மத்த விலாசம்’ என்றொரு நாடகத்தையும்
வடமொழியில் எழுதினான். நிருத்தம், தாளம், இலயம் ஆகியவற்றிலும் அவன்
வல்லுநனாக இருந்தான். அவனுடைய இசை வல்லமைக்குத் திருமெய்யக்
கல்வெட்டு ஒன்றும் சான்று பகர்கின்றது.

இசையில் புதுமைகள் பல புகுந்தன. அதைப் போலவே தமிழ்க்
கூத்துகளிலும் புதுமைகள் புகுந்தன.

**சிற்பம்**

பாறைகளைக் குடைந்து கற்றளிகள் அமைத்தது பல்லவ மன்னர்கள்
கையாண்ட புதுமைகளுள் ஒன்றாகும். முதலாம் நரசிம்மவர்மன்
மாமல்லபுரத்தில் முழுப் பாறைகளைச் செதுக்கிக் கற்கோயில்களை
எழுப்பினான். உலகப் புகழ்பெற்ற மாமல்லபுரத்துச் சிற்பங்கள் அனைத்தும்
ஒரே காலத்தில் எழுப்பப்பட்டனவல்ல. பல சிற்பங்களுக்கு வடிவு கொடுக்கப்
பட்டுள்ளன. ஆனால், அவற்றில் புனைவும் மெருகும் காணப்படவில்லை.
முதலாம் மகேந்திரனின் உருவமும், அவனுடைய இரு அரசியரின்
உருவங்களும் மாமல்லபுரத்தில் புடைப்போவியங்களாகச் செதுக்கப்
பட்டுள்ளன. ஆகையால் மாமல்லபுரத்துச் சிற்பங்கள் செதுக்கும் பணி இவன்
காலத்திலேயே தொடங்கினபோலும், ஒற்றைக் கற்களில் செதுக்கப்பட்டு
இப்போது இரதங்கள் என்று அழைக்கப்படும் கோயில்கள் முதலாம்
நரசிம்மவர்ம பல்லவன் காலத்தில் தோன்றியவையாம். இரண்டாம் மகேந்திரன்
சில கோயில்களைக் குடைவித்தான். இந்த இரதங்கள் பஞ்சபாண்டவர்
பேராலும், திரௌபதியின் பேராலும் வழங்குகின்றன. சோழர் பாண்டியர்
காலத்துச் சிற்பிகள் படைத்த சிற்பங்கள் சிலவற்றுக்கு வடிவ அமைப்பு
முறைகளைக் காட்டி உதவிய பெருமை மாமல்லபுரத்துச் சிற்பங்களைச் சாரும்.

இராசசிம்மனின் மிகச் சிறந்த சிற்பப் படைப்புக் காஞ்சிபுரத்துக்
கைலாசநாதர் கோயிலாகும். இக் கோயில் இம் மன்னனுக்கு மட்டுமன்றி
அவனுடைய பல்லவப் பரம்பரைக்கும், தமிழகத்துக்கும் என்றென்றும் அழியாத
புகழைத் தேடித் தந்துள்ளது. இக் கோயிலை அமைப்பதற்கு இவனுக்கு
இவனுடைய பட்டத்தரசியும் மகனும் பலவகையில் துணைபுரிந்தனர்.
கண்களுக்கு விருந்தாக அமைந்துள்ள சிற்பக் கோலங்கள் பலவற்றை
இக்கோயிலில் காணலாம். இக் கோயிலின் கருவறையைச் சுற்றி ஐம்பத்தெட்டுச்
சிறு கோயில்கள் அமைந்துள்ளன.

கருவறைக்கு முன்பு எழுப்பப்பட்டுள்ள மண்டபத்தின் சுவர்களின் மேல் மிக
அழகிய வண்ண ஓவியங்கள் தீட்டப்பட்டிருந்தன. அவை இப்போது மங்கி
மறைந்து வருகின்றன.

மாமல்லபுரத்துக் கடற்கரைக் கோயிலானது சுருண்டு பொங்கி வரும்
அலைகள் தன்னைக் கழுவிக் கழுவிச் சென்றும் காலத்தை வென்று நிமிர்ந்து
நிற்கின்றது. அதனிடம் காணப்படும் சிற்பங்களின் மென்மையும், நுண்மையும்,
எழிலும் கடலுக்கே தனி ஒரு சோபையைக் கொடுத்து வருகின்றன. காஞ்சி
உலகளந்த பெருமாள் கோயிலையும் அதனுள் நின்று நிமிர்ந்திருக்கும் ஓங்கி
உலகளந்த உத்தமனான பெருமாளின் நெடுந்தோற்றத்தையும் காணும்போது
இக்கோயிலை எழுப்பிய இரண்டாம் நந்திவர்ம பல்லவனின் உள்ளத்தின்
உயர்ச்சியையும் விரிவையும் எண்ணி எண்ணி வியப்பில் ஆழ்கின்றோம்.

பனைமலையிலுள்ள கோயில் பல்லவருடைய மற்றொரு புகழ் பெற்ற
படைப்பாகும். இக் கோயில் ஓவியச் சிறப்பு வாய்ந்ததாகும். அங்குத்
தீட்டப்பட்டுள்ள சிவபெருமான், பவானியம்மன் திருவுருவ ஓவியங்கள்
கண்கவரும் எழிலின. ஆனால், சிதைவுற்றுள்ள அவற்றை நோக்கி அவற்றின்
அவலநிலைக்குக் கண் கலங்கவேண்டியுள்ளது. இந்தியாவிலேயே மிகச்
சிறந்தவை எனப் பாராட்டப்பெறும் பனைமலை ஓவியங்கள் இன்று அழிந்து
விட்டன. அவற்றின் மங்கிய தோற்றத்தில் அஜந்தாவின் சாயலையும் பல்லவ
ஓவியர்களின் கைவண்ணத்தையும் கண்டு கண்டு களிப்புறுகின்றோம்.

அண்மையில் செங்கற்பட்டு மாவட்டத்தில் பெரிய வெண்மணி என்னும்
கிராமத்தில் பல்லவர் காலத்திய சிற்பம் ஒன்று கண்டு பிடிக்கப்பட்டுள்ளது.
அச் சிற்பம் புடைப்புச் சிற்ப வகையைச் சேர்ந்தது. அச் சிற்பம் துர்க்கையின்
பல தோற்றங்களுள் ஒன்றை எடுத்துக் காட்டுகின்றது. சிலப்பதிகாரத்தில்
இளங்கோவடிகள் பெண்கள் பலர் கூடி ஓர் இளம் பெண்ணுக்குத்
துர்க்கையின் வேடம் புனைந்து வேட்டுவவரிப் பாடல்களைப் பாடி
வழிபட்டனரெனக் கூறுகின்றார். அப்போது துர்க்கையின் கோலத்தை
விளக்கும்போது அவள் முறுக்குண்ட கொம்புகளையுடைய கலைமான்
ஊர்தியின்மேல் அமர்ந்திருந்தாள் ; அவள் கையில் சூலமேந்தியிருந்தாள் ;
அவளுடைய சீறடிகளில் சிலம்பும் கழலும் புலம்பின; அவள் இரண்டு வேறு
உருவில் திரண்ட தோள் அவுணன் (மகிடாசுரன்) தலைமிசை நின்ற
தையலாவாள் என்று குறிப்பிடுகின்றார். இளங்கோவடிகள் அளித்துள்ள
இலக்கணங்கள் அத்தனையும் இப் பெரிய வெண்மணிச் சிற்பத்தில் காணலாம்.
இலக்கியத்துக்குச் சான்றாக அமைந்திருப்பது இதன் சிறப்பாகும்.

**அரசியல்**

சங்க காலத்து மன்னர்களைப் போலவே பல்லவ வேந்தர்களும்
கடவுளாகவே பாராட்டப்பட்டு வந்தனர். நாடாளும் பொறுப்பு முழுவதும்
மன்னன் கைகளிற்றான் ஒடுங்கிநின்றது. அரசுகட்டில் ஏறும் உரிமையானது
பரம்பரை உரிமையாய் இருந்து வந்தது. இம்முறை சிலசமயம் தவறியதுமுண்டு.
இரண்டாம் பரமேசுவர பல்லவன் இறந்த பிறகு மக்களால்
தேர்ந்தெடுக்கப்பட்ட மன்னன் ஒருவனிடம் அரசுரிமை ஒப்படைக்கப்பட்டது.

பல்லவ மன்னர்கள் உயர்ந்து நிமிர்ந்த அழகிய தோற்ற
முடையவர்களாக இருந்திருக்கவேண்டும் என்று கருதுவதற்குச் சான்றுகள்
உள்ளன. மாமல்லபுரத்து வராகக் குகையில் செதுக்கப்பட்டுள்ள சிம்மவிஷ்ணு,
மகேந்திரவர்மன் ஆகிய அரசர்களின் தோற்றம் எடுப்பாகவும் அரசக்
களையுடையதாகவும், மிடுக்காகவும் காணப்படுகிறது. பல்லவ மன்னர்கள்
கல்வி, அறிவு, கலைப் பயிற்சி, பண்பாடு ஆகிய நலன்களில் குறைவிலா
நிறைவாக விளங்கினர். சமயத்திலும், இறைவழிபாட்டிலும் அவர்கட்கு
அளவற்ற ஈடுபாடு உண்டு. பல்லவ மன்னர்களுக்கு ‘விடேல் விடுகு’ என்று
ஒரு விருதும் உண்டு. பல்லவர்கள் நந்தி யுருவம் தீட்டிய கொடியைத்
தாங்கினர்.

பல்லவ மன்னர்களுக்கு அமைச்சர்கள் அரசியலில் துணை புரிந்து
வந்தனர். மந்திரிகளும் பட்டப்பெயர்களுடன் விளங்கியதைக் காண்கிறோம்.
ஓர் அமைச்சருக்கு ‘விடேல் விடுகு காடுவெட்டித் தமிழ்ப் பேரரையன்’ என்ற
பெயர் வழங்கிற்று. மன்னருக்கு மந்தணம் கூறுவதும், அரசரின் அயல்நாட்டுத்
தொடர்புக்குத் தக்க நெடுமொழிகள் உதவுதலும் அமைச்சரின் சீரிய பணிகளாக
இருந்தன. அரசாங்கப் பணிகளை நன்கு நிறைவேற்றி வைப்பதற்குப் பல
ஊழியர்கள் அமர்த்தப்பட்டிருந்தனர். அவர்களுள் ‘வாயில் கேட்பார்’
என்போர் தலைமைச் செயலாளருக்கு உதவிபுரிந்து வந்தனர். அரசாங்க மூல
பண்டாரம் ‘மாணிக்கப் பண்டாரம் காப்பன்’, கொடுக்கப்பிள்ளை
என்பவர்களின் பொறுப்பில் செயற்பட்டு வந்தது.

பல்லவரின் அரசியலில் மன்னனே நீதியின் தலைவனாகச்
செயற்பட்டான். கோட்டங்களிலும் சிற்றூர்களிலும் நீதி மன்றங்கள் இயங்கி
வந்தன. காஞ்சிபுரத்தில் நடைபெற்ற நீதி மன்றத்துக்கு ‘அதிகரணம்’ என்று
பெயர். கோட்ட நீதிமன்றங்கள் விதித்த தண்டனைக்கு ‘அதிகரண தண்டம்’
என்றும், சிற்றூர்களில் நடைபெற்று வந்த நீதிமன்றங்கள் விதித்த
தண்டனைக்குக் ‘கரண தண்டம்’ என்றும் பெயர்.

உழவு நிலங்களும், தரிசுகளும் அளந்து கணக்கிடப்பட்டன.
நிவந்தங்களாக அளிக்கப்பட்ட நிலங்களுக்கு எல்லைகள் வரையறுக்கப்
பட்டதாகக் கல்வெட்டுகளினின்றும் செப்பேடுகளிலிருந்தும் குறிப்புகள்
கிடைக்கின்றன. கழனிகளுக்கு வரம்பிட்டு வேலியும் நட்டு வைத்தனர்.

அரண்மனைப் பொற்கொல்லனின் தொழில் பரம்பரை உரிமையாகப்
பாதுகாக்கப்பட்டு வந்தது. சாசனங்களைச் செப்பேடுகளில் பொறிக்கும்
பொறுப்பை மேற்கொண்டிருந்த அலுவலன் ‘தபதி’ எனப்பட்டான். இவனும்
பரம்பரைப் பணியாளன் ஆவான். தானங்களையும் நிவந்தங்களையும் ஆவண
உருவத்தில் எழுதி அமைத்தவன் ‘காரணத்தான்’ அல்லது ‘காரணிகன்’
என்பவன். காரணிகளைப் பற்றிய குறிப்புகள் சோழர்களின் கல்வெட்டுகளிலும்
வடஇந்தியக் கல்வெட்டுகளிலும் காணப்படுகின்றன. காரணிகருள் பல
படிநிலைகள் உண்டு.காரணிகன், அவனுக்குமேல் உத்தரகாரணிகன்,
அவனுக்குமேல் பரமோத்தர காரணிகன் என்று காரணிகர் முத்தரத்தினர்
பணிசெய்து வந்தனர். இப்போது தமிழகத்தில் ஊர்தோறும் ஊர்க்கணக்கு
எழுதும் கிராமக்கணக்கன் அல்லது கர்ணம் என்பவர் பல்லவர் காலத்திய
காரணிகன் பணியையே தொடர்ந்து நடத்திவருகின்றனர். செங்கற்பட்டு,
வடஆர்க்காடு, தென்னார்க்காடு, சேலம், தர்மபுரி ஆகிய மாவட்டங்களில்
காரணிகன் அல்லது கருணீகன் அல்லது கணக்கன் என்னும் குலமே ஒன்று
தனியாகக் காணப்படுகின்றது.

பல்லவர்கள் ஆற்றல்மிக்க கடற்படைகள் வைத்திருந்தனர். நாட்டிலும்
துறைமுகங்கள் சில செழித்து விளங்கி வந்தன. அவற்றுள் மாமல்லபுரம்,
நாகப்பட்டினம் ஆகிய ஊர்களில் செயற்பட்டிருந்த துறைமுகங்கள்
சிறப்பானவை. பல்லவருக்கும் சீனருக்கும் கடல் வாணிகத் தொடர்பு இருந்து
வந்தது. பல்லவ மன்னர்கள் இலங்கையின்மேல் படையெடுத்ததற்கும், இலட்சத் தீவுகளை
வென்றதற்கும் கல்வெட்டுச் சான்றுகள் உள.

அரசு தண்டிய இறைப் பணத்தால் மன்னனுடைய பண்டாரங்கள்
நிரம்பின. உப்பு எடுக்குந் தொழில் மன்னருடைய ஏகபோக உரிமையாகப்
பாதுகாக்கப்பட்டு வந்தது. தறிகளில் நெசவு செய்பவர்கள், நூல் நூற்போர்,
கள்ளிறக்குவோர், இடையர்கள் ஆகியவர்கள்மேல் தொழில்வரிகள்
விதிக்கப்பட்டன. இவ் வரிகளே யன்றி ஈழம் பூட்சி, இடைப் பூட்சி, பிராமண
ராசக் காணம், கலியாணக் காணம், காசுக் காணம், தட்டுக் காணம்,
விசக்காணம், பாறைக்காணம், தரகு, செக்கிறை முதலிய வரிகள் பல
தண்டப்பட்டன. கன்னார்கள், தோல்கருவிகள் செய்பவர்கள்,
கழைக்கூத்தாடிகள், ஆசீவகர்கள், தரையடி நீர் காண்பவர்கள், சூதாடிகள்,
சவரத் தொழிலாளர் ஆகியவர்களிடத்திலிருந்து வரிகள் தண்டப்பட்டன.

சில நிலங்களுக்குப் ‘பட்டி’ என்றும், ‘பாடகம்’ என்றும் பெயர்
வழங்கின. அவற்றைத் தானமாகப் பெற்றவர்களின் பெயர்களின் முன்பு
பாடகம் என்னும் சொல் இணைக்கப்பட்டது. பாடகம் மாத்துருபூதி சடங்கவி
சோமயாஜி, பாடகம் சுவாமிதேவ சடங்கவி என்ற பெயர்கள் அதற்குச்
சான்றாகும்.

பல்லவர் காலத்தில் வழங்கிய நில அளவைகள் குழி, வேலி என்பன ;
முகத்தல் அளவைகள் கருநாழி, பொற்கால், காடி, நால்வா நாழி, நாராய நாழி,
மானாய நாழி, பிழையா நாழி, விடேல்விடுகு உழக்கு, செவிடு, சோடு,
மரக்கால், குறுணி, பதக்கு, கலம் ஆகியவை ; பொன் அளவைகள் கழஞ்சு,
மஞ்சாடி என்பன. வெள்ளியாலும் செம்பாலும் நாணயங்கள் வழங்கி வந்தன.

பல்லவ மன்னர்கள் உழவுக்கு ஆற்றிய தொண்டு அளப்பரியதாகும்.
அவர்கள் மிகப் பெரிய ஏரிகள் கட்டினார்கள். முதலாம் மகேந்திரவர்மன்
கட்டிய மகேந்திரவாடி ஏரியானது மிகவும் பெரியதாகும். அதனுடைய மதகுநீர்
பீரிட்டோடி ஏழெட்டுக் கல் தொலைவுக்கப்பாலும் நிலங்களை ஊட்டி
வளர்த்தது. மாமண்டூர் ஏரியும், உத்தரமேரூர் ஏரியும் இம் மன்னன்
அமைத்தவையோம். தெள்ளாறெறிந்த நந்திவர்மன் காவேரிப் பாக்கத்து
ஏரியைக் கட்டினான். இவ்வேரி இருபத்தேழு சதுர மைல் பரப்புள்ளது.
முதலாம் பராந்தகன் காலத்தில இவ் வேரியின் நிருவாகம் ஓர் ஏரி வாரியத்தினிடம் ஒப்படைக்கப் பட்டிருந்தது.
பல்லவர்கள் காலத்தில் பெருங் கிணறுகள் எடுக்கப்பெற்றன. திருச்சிராப்பள்ளி
மாவட்டத்தில், திருவெள்ளறை என்னும் ஊரில் தோண்டப்பட்டுள்ள
‘மார்ப்பிடுகு பெருங்கிணறு’ மிகவும் பெரிய தொன்றாகும். இதன் பரப்பு
முப்பத்தேழு சதுர அடி. இது சுவஸ்திக வடிவத்தில் அமைக்கப் பெற்றுள்ளது.
அதனால் இது ‘நால்மூலைக் கிணறு’ என்று வழங்கி வருகின்றது. நான்கு
பக்கத்திலிருந்தும் படிக்கட்டுகள் கிணற்றின் அடிப்புறத்துக்கு இறங்கிச்
செல்லுகின்றன. இப் படிக்கட்டுகளில் பல அழகிய சிற்பங்கள் அணி செய்து
நிற்கின்றன.

**தான முறைகள்**

நிலங்கள் தானமாக அளிக்கப்படுவதற்கு முன்னர் அவற்றின் மேலிருந்த
குடி (தனிப்பட்ட குடிகளின் உரிமை), கோ (மன்னனுக்கு இருந்த வரி விதிப்பு
உரிமை), பொறி (காணிக்கல் போன்ற உரிமை அடையாளங்கள்) ஆகியவை
மாற்றப்படும். தனக்கு உரிமையான ஒன்றையே ஒருவன் தானமாக அளிக்க
முடியும். ஆகையால் தானம் அளிக்க விரும்பும் ஒருவன் தான நிலத்தின்
உரிமையாளரிடமிருந்து அதை விலைக்கு வாங்கித் தனக்குச் சொந்தமாக்கிக்
கொள்ளுவான் ; பிறகே பிறருக்குத் தானமாக அதை வழங்குவான்.
பிராமணர்களுக்குத் தானமாக வழங்கப்பட்ட நிலம் ‘பிரமதேயம்’ எனப் பெயர்
பெற்றது. கோயில்களுக்கு அளிக்கப்பட்ட தானத்துக்குத் தேவபோகம் அல்லது
தேவதானம் எனப் பெயர் வழங்கிற்று. பௌத்த சமண சமயக்
கோயில்களுக்கும் மடங்களுக்கும் வழங்கப்பட்ட நிலம் ‘பள்ளிச் சந்தம்’
எனப் பெயர் பெற்றது. பிரமதேய பள்ளிச் சந்த தானங்களுடன் குறிப்பிட்ட
சில உரிமைகளும், பரிவாரங்களும் வழங்கப்பட்டன. கொடுக்கும்
தானங்களைக் காப்பாற்றிவரும்படி பின்தலைமுறையினரைக் கேட்டுக்
கொள்ளும் கட்டுரையும் சாசனங்களில் சேர்க்கப்படுவது வழக்கம்.

**ஊராட்சி முறைகள்**

தமிழகத்தில் கி.பி. எட்டாம் நூற்றாண்டுக்கு முன்பு வழங்கி வந்த
ஊராட்சி முறைகளைப் பற்றிய விரிவான செய்திகள் கிடைக்கவில்லை.
நந்திவர்ம பல்லவன் காலத்திலிருந்து கல்வெட்டுகளின் வாயிலாக அவை
கிடைத்து வருகின்றன.

தமிழகத்தைப் பற்றிய வரையில் பல்லவரின் ஆட்சிக்குட்பட்ட நிலப்
பகுதியானது கோட்டம், நாடு, ஊர் என்று மூன்று பிரிவுகட்கு உட்பட்டிருந்தது.
நாட்டின் ஆட்சிப் பொறுப்பு ஒப்படைக்கப்பட்டிருந்தவர்கள் நாட்டார்
என்றும், ஊரின் ஆட்சிக்குப் பொறுப்பானவர்கள் ஊரார் என்றும்
பெயர்பெற்றனர். மன்னவரின் ஆணையின்மேல் நிலங்களை ஒருவருக்கு
உரிமையாக்குவதும், ஒரிவரிடமிருந்து நில உரிமைகளை பறிப்பதும்
நாட்டாரின் கடமைகளில் சிலவாம். மன்னன் பிறப்பித்த ஆணைக்குத்
‘திருமுகம்’ என்றும் ‘கோனோலை’ என்றும் பெயர். ஒருவருக்கு மாற்றித்
தரவேண்டிய நிலங்களின் பரப்பை வரையறை செய்து கொடுக்கும்
கட்டளைக்கு ‘வரையோலை’ என்று பெயர் வழங்கிற்று.

ஊரார் என்னும் சொல் சிற்றூர் ஒன்றின் மக்கள் அவையைக்
குறிப்பிட்டு நின்றது. பண்டைத் தமிழரின் ஊர்மன்றத்தைப்போலவே இஃதும்
குடிமக்களின் ஆட்சிச் சபையாக விளங்கிற்று. இவ்வூராரின் உரிமைகள்,
பொறுப்புகள், ஆட்சி வரம்புகள் யாவை என்பன விளங்கவில்லை.
எந்தவிதமான விதிகளுக்கும், ஒழுங்கு முறைகளுக்கும் உட்படாமல் ஊர்க்
குடிமக்கள் ஒன்று கூடித் தம் தம் ஊரின் நலத்தைப் பற்றிய ஆய்வுகள்
செய்து ஒரு முடிவுக்கு வருவது ஊராரின் கடமையெனத் தெரிகின்றது.
பிராமணருக்குத் தானமாக அளிக்கப்பட்ட ஊர்கட்குப் ‘பிரமதேயங்கள்’ என்று
பெயர். பிரமதேயம் என்ற கிராமத்தை நிருவகிக்கும் பொறுப்பு அக்
கிராமத்தைத் தானமாகப் பெற்ற பிராமணரிடமே ஒப்படைக்கப்பட்டிருந்தது.
அக் கிராமத்துக்குள் ‘நாடு காப்பானும் வியவனும் (அரசாங்க அதிகாரி)
நுழையக் கூடாது... அவர்கள் செய்யவேண்டிய பணியைத் தானம்
பெற்றவர்களும் அவர்களுடைய சந்ததியாருமே கவனித்து நிறைவேற்ற
வேண்டும்’ என்பது தானத்தின் நிபந்தனையாகும். மன்னன் பிராமணருக்குப்
பிரமதேயம் அளித்த திருமுகத்தை நாட்டார்கள் தம் தலையின்மேல் வைத்து
அறையோலை (அறிக்கையோலை) எழுதி வெளியிடுவார்கள்.

பிரமதேயம் அல்லது பிராமணரின் கிராம ஆட்சி ஊர்ச் சபையினர்
அல்லது மகாசபையினரிடம் ஒப்படைக்கப்பட்டிருந்தது. இச் சபையினரைப்
‘பெருமக்கள்’ என்று கல்வெட்டுகள் குறிப்பிடுகின்றன. பல்லவராட்சியில்
தமிழகத்தில் ஏறக்குறைய இருபது வகையான சபைகள் இயங்கிவந்தன.
ஒவ்வொரு சபையும் பல பணிகளை நிருவகித்து வந்தது. கோயில்
நிவந்தங்கள், நீர்ப்பாசனங்கள், உழவு நிலங்கள், நீதி விசாரணை
ஆகியவற்றுக்குச் சபைகள் அமைக்கப்பட்டிருந்தன. இச் சபைகளின் கீழ்ப் பல வாரியங்கள்
(குழுக்கள்) செயல்பட்டு வந்தன. ஒவ்வொரு வாரியமும் ஒரு குறிப்பிட்ட
பணியை மேற்கொண்டு செய்து வந்தது. ஏரி வாரியம் ஏரியின் நிருவாகத்தை
நடத்தி வந்தது. தோட்ட வாரியம் தோட்டக் கால்களை நிருவகித்து வந்தது.
வாரியங்கள் அல்லாமல் ‘அருங்கணத்தார்’ என்றும் ஒரு குழுவினர் இருந்து
வந்தனர். கல்வியறிவிற் சிறந்தவர்கள் இக் குழுவில் உறுப்பினராக
அமர்ந்திருந்தனர். நிலங்களை வாங்குவதும் விற்பதும் இவர்களுடைய
கடமையாகும்.

ஒவ்வொரு கிராமமும் வீடுகள், தோட்டங்கள், குளம் குட்டைகள்,
ஏரிகள், புறம்போக்குகள், பொதுக் குளங்கள், குற்றுக் காடுகள், நீரூற்றுகள்,
வாய்க்கால்கள், கோயில்கள், கோயில் நிலங்கள், கடைகள், தெருக்கள்,
சுடுகாடுகள், இடுகாடுகள், நன்செய் புன்செய் நிலங்கள் ஆகியவற்றைக்
கொண்ட ஒரு நிலப்பரப்பாகும். கிராமங்கள் அளந்து எல்லையிடப்பட்டன.
கோயில்களுக்கும் பிராமணருக்கும் தானமாக விடப்பட்ட நிலங்கள் தனியாகப்
பதிவு செய்யப்பட்டன.

கோயிலைக் கொண்டு பலதரப்பட்ட மக்கள் பிழைப்பை நடத்தி
வந்தனர். காபாலி சைவர்கள் கோயில்களில் உண்பது வழக்கம். பல மடங்கள்
கோயில்களுடன் தொடர்புகொண்டு நடைபெற்றுவந்தன. காஞ்சிபுரத்துத்
திருமேற்றளி மடமும், கொடும்பாளூர்க் காளாமுகர் மடமும் இத்தகைய
நிறுவனங்களாம்.

**கோயில்கள்**

பல்லவ மன்னரும் அவர்களுடைய குடிமக்களும் கோயில் வழிபாட்டில்
மிக்க ஈடுபாடுடையவர்களாய் இருந்தனர். காஞ்சிபுரத்திலும் வேறு பல
இடங்களிலும் கோயில்கள் எழுப்பப்பட்டன. கோயில்கள் அருச்சகர்கள், பணி
செய்வோர், கூத்திகள் ஆகியவர்கட்கு நிலங்கள் தானமாக அளிக்கப்பட்டன.
கூத்திகளுக்கு அடிகள்மார், மாணிக்கத்தார், கணிகையர், உருத்திர கணிகையர்
என்றும் பெயர்கள் உண்டு. சோழர்களின் கல்வெட்டுகளில் பெரும்பாலும்
இவர்களுக்குத் ‘தேவரடியார்’ என்ற பெயரே வழங்கி வந்தது.

வாழ்க்கையில் சில நெருக்கடிகள் நிகழும்போது தெய்வங்கட்கு
உயிர்ப்பலியூட்டும் வழக்கம் உலகம் முழுவதிலும் காணப்பட்ட தொன்றாகும்
என்பதைப் பண்டைய மக்களின் வரலாறுகள் எடுத்துக் கூறுகின்றன. தமிழகம்
இதற்கு விலக்கு அன்று.
